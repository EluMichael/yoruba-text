Sáàmù 116.  Èmi fẹ́ràn  Olúwa , nítorí ó gbọ́ ohùn mi; ó gbọ́ ẹkún mi fún àánú.   Nítorí ó yí etí Rẹ̀ padà sí mi, èmi yóò máa, pè é ní wọ̀n ìgbà tí mo wà láàyé.   Òkun ikú yí mi ka, ìrora isà òkú wá sórí mi; ìyọnu àti ìbànújẹ́ borí mi.   Nígbà náà ni mo ké pé orúkọ  Olúwa : “ Olúwa , èmi bẹ̀ ọ́, gba ọkàn mi”     Olúwa  ní oore-ọ̀fẹ́ ó sì ní òdodo; Ọlọ́run wa kún fún àánú.     Olúwa  pa àwọn ọlọ́kàn fífúyẹ́ mọ́ nígbà tí mo wà nínú àìní ńlá, ó gbà mí.   Padà, ìwọ ọkàn mi, sí ibi ìsinmi Rẹ, nítorí  Olúwa  ṣe dáradára sí ọ.   Nítorí ìwọ,  Olúwa , ti gba ọkàn mi kúrò lọ́wọ́ ikú, ojú mi kúrò lọ́wọ́ omijé, àti ẹsẹ̀ mi kúrò lọ́wọ́ ìṣubú,   Nítorí èmi yóò máa rìn níwájú  Olúwa ní ilẹ̀ alààyè.     Èmi gbàgbọ́; nítorí náà mo wí pé, “èmi rí ìpọ́njú púpọ̀”.   Àti nínú ìdààmú mi mo wí pé “Èké ni gbogbo ènìyàn”.   Kí ni èmi yóò san fún  Olúwa nítorí gbogbo rere Rẹ̀ sí mí?   Èmi yóò gbé aago ìgbàlà sókè èmi yóò sì máa ké pe orúkọ  Olúwa .   Èmi yóò mú ìlérí mi ṣẹ sí  Olúwa ní ojú àwọn ènìyàn Rẹ̀.   Iyebíye ní ojú  Olúwa àti ikú àwọn ẹni mímọ́ Rẹ̀.     Olúwa , ní tòótọ́ ìránṣẹ́ Rẹ ni mo jẹ́; èmi ni ìránṣẹ́ Rẹ, ọmọ ìránṣẹ́-bìnrin Rẹ; ó ti tú mi sílẹ̀ nínú ìdè mi.   Èmi yóò rú ẹbọ ọpẹ́ sí ọ èmi yóò sì képe orúkọ  Olúwa   Èmi yóò mú ìlérí mi sẹ sí  Olúwa ní ojú gbogbo àwọn ènìyàn Rẹ̀,   Nínú àgbàlá ilé  Olúwa ni àárin Rẹ̀, ìwọ Jérúsálẹ́mù. Ẹ yin  Olúwa . 