Sáàmù 145.  Èmi yóò gbé ọ ga, Ọlọ́run ọba mi; Èmi yóò yin orúkọ Rẹ̀ láé àti láéláé   Ní ojoojúmọ́ èmi yóò yìn ọ́ èmi yóò sì pòkìkí orúkọ Rẹ láé àti láéláé.   Títóbi ni  Olúwa . Òun sì ni ó yẹ láti fi ìyìn fún púpọ̀púpọ̀: kò sí ẹni tí ó lè wọn títóbi Rẹ̀.   Ìran kan yóò máa yin iṣẹ́ Rẹ dé ìran mìíràn; wọn yóò máa sọ iṣẹ́ agbára Rẹ   Wọn yóò máa sọ ìyìn ọlá ńlá Rẹ tí ó lógo, èmi yóò máa ṣe àṣàrò nínú iṣẹ́ ìyanu Rẹ.   Wọn yóò sọ iṣẹ́ agbára Rẹ tí ó ní ẹ̀rù èmi yóò kéde iṣẹ́ ńlá Rẹ̀.   Wọn yóò ṣe ìrántí ọ̀pọ̀lọpọ̀ ìwà rere Rẹ àti orin ayọ̀ òdodo Rẹ.   Olore òfẹ́ ni  Olúwa  àti aláàánú ó lọ́ra láti bínú ó sì ní ìfẹ́ púpọ̀,     Olúwa  dára sí ẹni gbogbo; ó ní àánú lóri ohungbogbo tí ó dá.   Gbogbo ohun tí ìwọ ti dá ni yóò máa yìn ọ́  Olúwa ; àwọn ẹni mímọ́ yóò máa pòkìkí Rẹ.   Wọn yóò sọ ògo ìjọba Rẹ wọn yóò sì sọ̀rọ̀ agbára Rẹ,   Kí gbogbo ènìyàn le mọ isẹ́ agbára rẹ̀ àti ola ńlá ìjọba Rẹ tí ó lógo.   Ìjọba Rẹ ìjọba ayérayé ni, àti ìjọba Rẹ wà ní gbogbo ìran-díran.     Olúwa  mú gbogbo àwọn tí ó ṣubú ró ó sì gbé gbogbo àwọn tí ó tẹríba dìde.   Ojú gbogbo ènìyàn ń wò ọ́, ó sì fún wọn ní oúnjẹ wọn ní àkókò tí ó yẹ   Ìwọ sí ọwọ́ Rẹ ìwọ sì tẹ́ ìfẹ́ gbogbo ohun alààyè lọ́rùn.     Olúwa  jẹ́ olódodo ní gbogbo ọ̀nà Rẹ̀ àti ìfẹ́ Rẹ̀ sí gbogbo ohun tí o dá.     Olúwa  wà ní tòsí gbogbo àwọn tí ń ké pè é, sí gbogbo ẹni tí ń ké pè é ní òtítọ́.   Ó mú ìfẹ́ àwọn tí ó bẹ̀rù Rẹ̀ ṣẹ; ó gbọ́ igbe wọn, ó sì gbà wọ́n.     Olúwa  dá gbogbo àwọn tí ó ní ìfẹ́ sẹ sí ṣùgbọ́n gbogbo àwọn ẹni búburú ní yóò parun.   Ẹnu mi yóò sọ̀rọ̀ ìyìn  Olúwa . Jẹ́ kí gbogbo ẹ̀dá yín orúkọ Rẹ̀ mímọ́ láé àti láéláé. 