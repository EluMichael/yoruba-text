Sáàmù 61.  Gbọ́ ẹkún mi, Ọlọ́run; Tẹ́tí sí àdúrà mi.   Láti òpin ayé wá ni èmi yóò pè ọ́, mo pè nígbà àyà mi ń ṣàárẹ̀; mú mi lọ sí ibi àpáta tí ó ga jù mí lọ.   Nítorí ìwọ ti jẹ́ ibi ààbò mi, ilé ìsọ́ agbára àwọn ọ̀tá.   Mo ń lépa láti máa gbé nínú àgọ́ Rẹ títí láé kí ń sì rí ààbò níbi ìyẹ́ apá Rẹ.   Nítorí ìwọ ti gbọ́ àwọn ẹ̀jẹ́ mi, Ọlọ́run; Ìwọ ti fún mi ní ogún àwọn tí ó bẹ̀rù orúkọ Rẹ̀.   Jẹ́ kí ẹ̀mí ọba kí o gùn, ọdùn Rẹ̀ fún ìrandíran.   Kí o máa jọba níwájú Ọlọ́run títí láé; pèsè àánú àti òtítọ́ Rẹ̀ tí yóò máa ṣe ìtọ́ju Rẹ.   Nígbà náà ni èmi ó máa kọrin ìyìn sí orúkọ Rẹ títí láé kí ń san ẹ̀jẹ́ mí ní ojoojúmọ́. 