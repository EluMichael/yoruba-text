Sáàmù 49.  Ẹ gbọ́ èyí, gbogbo ènìyàn! Ẹ fi etí sí i, gbogbo ẹ̀yin aráyé   Àti ẹni tí ó ga àti ẹni tí ó kéré talákà àti ọlọ́lá pẹ̀lú!   Ẹnu mi yóò sọ̀rọ̀ ọgbọ́n ìsọ láti ọkàn mi yóò mú òye wá   Èmi yóò yí etí mi sí òwe olókùn ni èmi yóò ṣi ọ̀rọ̀ ìkọ̀kọ̀ mí sílẹ̀ lójú okùn dùùrù.   Èéṣé ti èmi yóò bẹ̀rù nígbà tí ọjọ́ ibi dé Nígbà tí àwọn ènìyàn búburú àti ayan nijẹ yí mi ká,   Àwọn tí o gbẹ́kẹ̀lé ọrọ̀ wọn tí wọn sì ń ṣe ìlérí ni ọpọlọpọ ọrọ̀ wọn   Kò sí ọkùnrin tí o le ra ẹ̀mí ẹnìkejì Rẹ̀ padà tàbí san owó ìràpadà fún Ọlọ́run.   Nítorí ìràpadà fún ẹni jẹ iyebíye kò sì sí iye owó tó tó fún sísan Rẹ̀   Níti ki ó máa wà títí ayé láì rí ìsà òkú.   Nítorí ọ̀pọ̀ ènìyàn rí ọkùnrin ọlọ́gbọ́n tí ó kú bẹ́ẹ̀ ni aṣiwèrè àti aláìlọ́gbọ́n pẹ̀lú sègbé wọ́n sì fi ọrọ̀ wọn sílẹ̀ fún ẹlòmíràn   Ibojì wọn ni yóò jẹ́ ilé wọn láéláé ibùgbé wọn láti ìrandé ìran wọn sọ orúkọ ilẹ̀ wọn ní orúkọ ara wọn   Ṣùgbọ́n ọkùnrin tí o wà nínú ọlá kò dúró pẹ́ o sì dàbí ẹranko tí o sègbé   Èyí ni òtítọ́ àwọn ènìyàn tí o gbàgbọ́ nínú ara wọn, àti àwọn tí ń tẹ̀lé wọn, tí o gba ọ̀rọ̀ wọn.  Sela   Gẹ́gẹ́ bí àgùntàn ni a tẹ́ wọn sínú isà òkú ikú yóò jẹun lórí wọn; ẹni tí ó dúró ṣinṣin ní yóò jọba lórí wọn ní òwúrọ̀; Ẹwà wọn yóò díbàjẹ́ isà òkú ni ibùgbé ẹwà wọn.   Ṣùgbọ́n Ọlọ́run yóò ra ọkàn mi padà kúrò nínú isà òkú yóò gbé mi lọ sọ́dọ̀ òun fún rara Rẹ̀.   Má ṣe bẹ̀rù nígbà tí ẹnikan bá di ọlọ́rọ̀ Nígbà tí ìyìn ilé Rẹ̀ ń pọ̀ síi   nítorí kì yóò mú òun kan dání nígbà tí ó bá kú, ògo Rẹ̀ kòní báa sọ̀kálẹ̀ sí ipò òkú   Nígbà tí ó wà láyé, ó súre fún ọkàn ara Rẹ̀. Àwọn ènìyàn yìn ọ́ nígbà tí ìwọ ṣe rere   Òun yóò lọ sí ọ̀dọ̀ ìran àwọn baba Rẹ àwọn tí ki yóò ri ìmọ́lẹ̀ ayé.   Ọkùnrin tí ó ní ọlá tí kò ní òye dàbí ẹranko tí ó ṣègbé. 