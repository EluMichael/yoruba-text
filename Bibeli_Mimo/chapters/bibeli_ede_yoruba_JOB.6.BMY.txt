Ìdáhùn Jóòbù.  Jóòbù sì dáhùn ó si wí pé:   “Áà! à bá lè wọ̀n ìbìnújẹ́ mi nínú òṣùwọ̀n, kí a sì le gbé ọ̀fọ̀ mi lé orí òṣùwọ̀n ṣọ̀kan pọ̀!   Ǹjẹ́ nísinsìn yìí, ìbá wúwo jú iyánrìn òkun lọ: nítorí náà ni ọ̀rọ̀ mi ṣe ń tàsé   Nítorí pé ọfà Olódùmárè wọ̀ mi nínú, oró èyí tí ọkàn mi mú; ìpayà-ẹ̀rù Ọlọ́run dúró tì mí.   Ǹjẹ́ kẹ́tẹ́kẹ́tẹ́ ìgbẹ́ á máa dún nígbà tí ó bá ní koríko, tàbí ọ̀dá-màlúù a máa dún sórí ìjẹ rẹ̀?   A ha lè jẹ ohun tí kò ní adùn ní àìní iyọ̀, tàbi adùn ha wà nínú fúnfún eyin?   Ohun ti ọ̀kan mi kọ̀ láti tọ́wò, òun ni ó dàbí oúnjẹ mi tí kò ní adùn.   “Áà! èmi ìbá lè rí ìbéèrè mi gbà; àti pé, kí Ọlọ́run lè fi ohun tí èmi ṣàfẹ́rí fún mi.   Àní Ọlọ́rin ìbá jẹ́ pa mí run, tí òun ì bá jẹ́ siwọ́ rẹ̀ kì ó sì ké mi kúrò.   Nígbà náà ní èmi ì bá ní ìtùnú síbẹ̀, àní èmi ì bá mú ọkàn mi le nínú ìbànújẹ́ mi ti kò dá ni sí: nítorí èmi kò fi ọ̀rọ̀ ẹni mímọ́ ni sin rí.   “Kí ní agbára mi tí èmi ó fi retí? Kí sì ní òpin mi tí èmi ó fi ní sùúrù?   Agbára mi iṣe agbára òkúta bí, tàbí ẹran ara iṣe idẹ?   Ìrànlọ́wọ́ mi kò ha wà nínú mi: ọgbọ́n ha ti sálọ kúrò lọ́dọ̀ mi bí?   “Ẹni tí àyà rẹ̀ yọ́ dànù, ta ni a bá máa ṣàánú fún láti ọ̀dọ̀ ọ̀rẹ́ rẹ̀ wá, kí ó má ba à kọ ìbẹ̀rù Olódumáarè sílẹ̀?   Àwọn ará mi ṣọ̀tẹ̀ bí odò sólo bí ìṣàn gúru omi odò sólo, wọ́n ṣàn kọjá lọ.   Tí ó dúdú nítorí omi dídì, àti níbi tí odò dídì gbé lùmọ̀ sí.   Nígbà kúgbà tí wọ́n bá gbóná wọn a sì yọ́ ṣànlọ, nígbà tí òòrùn bá mú, wọn a sì gbẹ kúrò ni ipò wọn.   Ìyà ọ̀nà wọn a sì yípadà sí apá kan, wọ́n gòkè sí ibi asán, wọ́n sì run.   Ẹgbẹ́ ogun Témà ń wòye àwọn ọwọ́ àrò Sébà ń dúró dè wọ́n.   Wọ́n já lulẹ̀, nítorí tí wọ́n gbẹ́kẹ̀ wọn lée; wọ́n débẹ̀, wọ́n sì dààmú.   Ǹjẹ́ nísinsìn yìí, ẹ̀yin dàbí wọn; ẹ̀yin rí ìrẹ̀sílẹ̀ mi àyà sì fò mí.   Èmi ó ha wí pé, ‘Ẹ mú ohun fún mi wá, tàbí pé ẹ fún mi ní ẹ̀bùn nínú ohun ìní yín?   Tàbí, ẹgbà mí lọ́wọ́ ọ̀tá ni, tàbí, ẹrà mí padà kúrò lọ́wọ́ alágbára nì.’?   “Ẹ kọ́ mi, èmi ó sì pa ẹnu mi mọ́ kí ẹ sì mú mi wòye níbi tí mo gbé ti sìnà.   Wò ó! Bí ọ̀rọ̀ òtítọ́ ti lágbára tó ṣùgbọ́n kí ni àròyé ìbàwí yín já sí?   Ẹ̀yin ṣè bí ẹ ó bá ọ̀rọ̀ àti ohùn ẹnu tí ó takú wí tí ó dà bí afẹ́fẹ́.   Àní ẹ̀yin ṣe gẹ́gẹ́ bí aláìní baba, ẹ̀yin sì da iye lé ọ̀rẹ́ yín.   “Nítorí náà, kí èyí kí ó tó fún yín. Ẹ má wò mi! Nitorí pé ó hàn gbangba pé: Ní ojú yín ni èmi kì yóò sèké.   Èmi ń bẹ̀ yín, ẹ padà, kí ó má sì ṣe jásí ẹ̀ṣẹ̀; àní, ẹ sì tún padà, àre mi ń bẹ nínú ọ̀rọ̀ yìí.   Àìṣedédé ha wà ní ahọ́n mi? Ǹjẹ́ ìtọ́wò ẹnu mi kò kúkú le mọ ohun ti ó burú jù? 