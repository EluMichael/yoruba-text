Ọ̀rọ̀ Élíhù.  Bẹ́ẹ̀ ni àwọn ọkùnrin mẹ́tẹ̀ẹ̀ta wọ̀nyí dákẹ́ láti dá Jóòbù lóhùn, nítorí ó ṣe olódodo lójú ara rẹ̀.  Nígbà náà ni inú bí Élíhù ọmọ Bárákélì ará Búsì, láti ìbátan ìdílé Rámù; ó bínú si Jóòbù nítorí ti ó dá ara rẹ̀ láre kàkà ki ó dá Ọlọ́run láre.  Inú sì bí i sí àwọn ọ̀rẹ́ rẹ̀ mẹ́tẹ̀ẹ̀ta, nítorí tí wọn kò rí ọ̀nà láti dá Jóòbù lóhùn bẹ́ẹ̀ ni wọ́n dá Jóòbù lẹ́bi.  Ǹjẹ́ Élihù ti dúró tití Jóòbù fi sọ̀rọ̀ tán nitorí tí àwọn wọ̀nyí dàgbà ju òun lọ ní iye ọjọ́.  Nígbà tí Élíhù ríi pé ìdáhùn ọ̀rọ̀ kò sí ní ẹnu àwọn ọkùnrin mẹ́tẹ̀ẹ̀ta wọ̀nyí nígbà náà ni ó bínú.   Élíhù, ọmọ Bárákélì, ará Búsì, dáhùn ó sì wí pé: ọmọdé ní èmi àgbà sì ní ẹ̀yin; Ǹjẹ́ nítorí náà ní mo dúró mo sì ń bẹ̀rù láti fi ìmọ̀ mi hàn yin.   Èmi wí pé ọjọjọ́ ni ìbá sọ̀rọ̀, àti ọ̀pọ̀lọpọ̀ ọdún ní ìbá kọ́ ni ní ọgbọ́n.   Ṣùgbọ́n ẹ̀mi kan ní ó wà nínú ènìyàn àti ìmísí Olódùmarè ní ì sì máa fún wọn ní òye.   Ènìyàn ńláńlá kì íṣe ọlọ́gbọ́n, Bẹ́ẹ̀ ni àwọn àgbà ní òye ẹ̀tọ́ kò yé.   “Nítorí náà ní èmí ṣe wí pé: Ẹ dẹtí sílẹ̀ sí mi; èmí pẹ̀lú yóò fi ìmọ̀ mi hàn.   Kíyèsí i, èmí ti dúró de ọ̀rọ̀ yín; Èmi fetísí àròyé yín, nígbà tí ẹ̀yin ń wá ọ̀rọ̀ ti ẹ̀nyín yóò sọ;   Àní mo fíyèsí yín tinútinú; sì kíyèsí i, kò sí ẹnìkan nínú yín tí ó le já Jóòbù ní irọ́, tàbí tí ó lè dá a lóhùn àríyànjiyàn rẹ̀!   Kí ẹ̀yín kí ó má ṣe wí pé, àwa wá ọgbọ́n ní àwárí: Ọlọ́run ni ó lè bì í ṣubú, kì í ṣe ènìyàn.   Bí òun kò ti sọ̀rọ̀ sí mi, bẹ́ẹ̀ ni èmí kì yóò fi ọ̀rọ̀ yín dá a lóhùn.   “Ẹnu sì yà wọ́n, wọn kò sì dáhùn mọ́, wọ́n síwọ́ ọ̀rọ̀ ísọ́.   Mo si reti, nítorí wọn kò sì fọhún, wọ́n dákẹ́ jẹ́ẹ́; wọn kò sì dáhùn mọ́.   Bẹ́ẹ̀ ni èmí ò sì dáhùn nípa ti èmí, èmí pẹ̀lú yóò sì fi ìmọ̀ mi hàn.   Nítorí pé èmí kún fún ọ̀rọ̀ sísọ, èmí ń rọ̀ mi ni inú mi.   Kíyèsí i, ìkùn mi dàbí ọtí wáìnì, tí kò ní ojú-ìhò; ó múra tán láti bẹ́ bí ìgò-àwọ̀ tuntun.   Èmí ó sọ, kí ara kí ó le rọ̀ mí, èmí ó sí ètè mi, èmí ó sì dáhùn.   Lótítọ́ èmí kì yóò ṣe ojúṣàájú sí ẹnìkankan, bẹ́ẹ̀ ni èmí kì yóò sì ṣe ìpọ́nni fún ẹnìkan.   Nítorí pé èmí kò mọ̀ ọ̀rọ̀ ìpọ́nni í sọ; ní ṣíṣe bẹ́ẹ̀, Ẹlẹ́dàá mi yóò mú mi kúrò lọ́gán. 