Sáàmù 80.  Gbọ́ tiwa, ìwọ olùsọ́ àgùntàn Ísírẹ́lì; ìwọ tí ó darí Jósẹ́fù bí ọwọ́ ẹran; ìwọ tí o jòkòó lórí ìtẹ́ láàrin Kérúbù, tàn jáde   Níwájú Éfúremù, Bẹ́ńjámínì àti Mánásè. Rú agbára Rẹ̀ sókè; wa fún ìgbàlà wa.   Mú wa padà bọ̀ sípò, ìwọ Ọlọ́run; jẹ́ kí ojú Rẹ kí ó tan ìmọ́lẹ̀ sí wa, kí a bà lé gbà wá là     Olúwa  Ọlọ́run, ìbínú Rẹ̀ yóò ti pẹ́ tó sí àdúrà àwọn ènìyàn Rẹ?   Ìwọ ti fi oúnjẹ bọ́ wọn ìwọ ti mú wọn wa ẹ̀kún mu ní ẹ̀kúnrẹ́rẹ́   Ìwọ sọ wá di ẹlẹ́yà fún àwọn aládùúgbò wa, àwọn ọ̀tá wa sì ń yọ̀ wá.   Tún wa yípadà, ìwọ, Ọlọ́run; jẹ́ kí ojú Rẹ tàn sí wa, kí a ba à le gbà wá là.   Ìwọ mú àjàrà jáde láti Éjíbítì; ìwọ lé àwọn aláìkọlà jáde, o sì gbìn-ín.   Ìwọ sí àyè sílẹ̀ fún un, ìwọ sì mu tọ gbòǹgbò jìnlẹ̀ ó sì kún ilẹ̀ náà.   A bò àwọn òkè mọ́lẹ̀ òkè pẹ̀lú òjijì Rẹ̀, ẹ̀ka Rẹ dàbí kédárì Ọlọ́run.   O yọ ẹ̀ka Rẹ̀ sínú òkun, ọwọ́ Rẹ̀ sí odò ńlá nì.   Èéṣe tí ìwọ fi wó odi Rẹ̀ tí àwọn ènìyàn tí ó ń kọjá fi ń sa èso Rẹ̀?   Ìmọ̀do láti inú igbó ń bàá jẹ́ àti ẹranko igbó ń jẹ ẹ́ run.   Yípadà sí wa, àwa ń bẹ̀ ọ, Ọlọ́run! Bo jú wolẹ̀ láti ọ̀run kí o sì wò ó! Kí o sì bẹ àjàrà yìí wò,   Gbòngbò èyí tí ọwọ́ ọ̀tún Rẹ ti gbìn, àti ẹ̀ka tí ìwọ ti mú lágbára fún ara Rẹ.   A gé àjàrà Rẹ lulẹ̀, a ti fi iná sun ún; ní ìfibú, àwọn ènìyàn Rẹ̀ ń ṣègbé.   Jẹ́ kí ọwọ́ Rẹ kí ó wà lára ọkùnrin tí ó wà ní ọwọ́ ọ̀tún Rẹ, ọmọ ènìyàn tí ìwọ tí gbékalẹ̀ fún ara Rẹ.   Nígbà náà àwa kí yóò yípadà kúrò lọ́dọ̀ Rẹ; mú wa yè, àwa o sì máa pe orúkọ Rẹ.   Tún wa yípadà,  Olúwa  Ọlọ́run; kí ojú Rẹ̀ kí o tan ìmọ́lẹ̀ sí wa, kí á ba à lè gbà wá là. 