Sáàmù 107.  Ẹ fi ọpẹ́ fún  Olúwa , nítorí tí ó ṣeun; nítorí ìfẹ́ Rẹ̀ dúró láéláé.   Jẹ́ kí àwọn ẹni ìràpadà  Olúwa  kí ó wí bayí, àwọn ẹni tí ó ràpadà kúrò lọ́wọ́ ọ̀tá,   Àwọn tí ó kó jọ láti ilẹ̀ wọ̀nnì láti ìlà òòrùn àti ìwọ̀ òòrùn, láti àríwá àti òkun wá.   Wọn ń rìn káàkiri ni ihà ni ibi tí ọ̀nà kò sí, wọn kòrí ọ̀nà lọ sí ìlú níbi tí wọn ó máa gbé   Ebi ń pa wọn, òùngbẹ gbẹ wọn, ó sì Rẹ̀ ọkàn wọn nínú wọn.   Ní ìgbà náà wọn kígbe sókè sí  Olúwa  nínú ìdàámú wọn, ó sì yọ wọ́n kúrò nínú ìrora wọn   Ó fi ọ̀nà títọ́ hàn wọ́n sí ìlú tí wọ́n lè máa gbé   Ẹ jẹ́ kí wọn máa yin  Olúwa  nítorí ìṣeun ìfẹ́ Rẹ̀ àti nítorí iṣẹ́ ìyanu Rẹ̀ sí àwọn ọmọ ènìyàn,   Nítorí tí ó tẹ́ ìfẹ́ ọkàn lọ́run ó sì fi ire fún ọkàn tí ebi ń pa.   Ọ̀pọ̀ jókòó nínú òkùnkùn àti òjìji ikú, a dè wọ́n ni ìrora àti ní irin,   Nítorí tí wọ́n ṣe àìgbọ́ràn sí ọ̀rọ̀ Ọlọ́run, wọn kẹ́gàn ìbáwí Ọ̀gá ògo,   Ó sì fi ìkorò Rẹ àyà wọn sílẹ̀; wọn ṣubú, kò sì sí ẹni tí yóò ràn wọ́n lọ́wọ́.   Ní ìgbà náà wọ́n ké pe   Olúwa  nínú ìdàámú wọn, ó sì gbà wọ́n nínú ìṣòro wọn   Ó mú wọn jáde kúrò nínú òkùnkùn àti òjìji ikú, ó sì fa irin tí wọ́n fi dè wọ́n já.   Ẹ jẹ́ kí wọ́n fi ọpẹ́ fún  Olúwa  Nítorí ìṣeun ìfẹ́ Rẹ̀ àti nítorí iṣẹ́ ìyanu Rẹ̀ sí ọmọ ènìyàn.   Nítorí tí ó já ilẹ̀kùn idẹ wọ̀n-ọn-nì ó sì ke irin wọ̀n nì ní agbede-méjì.   Ọ̀pọ̀ di aṣiwèrè nítorí ìrékọjá wọn wọ́n sì pọ́n wọn lójú nítorí ẹ̀ṣẹ̀ wọn   Wọ́n kọ gbogbo oúnjẹ wọ́n sì sún mọ́ ẹnu ọ̀nà ikú.   Nígbà náà wọn kígbe sí  Olúwa  nínú ìṣòro wọn, ó sì yọ wọ́n nínú ìdàámú wọn   Ó rán ọ̀rọ̀ Rẹ̀, ara wọn sí dá ó sì yọ̀ wọ́n nínú isà òkú.   Ẹ jẹ́ kí wọ́n fi ọpẹ́ fún  Olúwa  nítorí ìṣeun ìfẹ́ Rẹ̀ àti iṣẹ ìyanu Rẹ̀ fún ọmọ ènìyàn.   Jẹ́ kí wọn rú ẹbọ ọpẹ́ kí wọn kí ó fi ayọ̀ sọ̀rọ̀ iṣẹ́ Rẹ̀.   Àwọn ti ń sọ̀kalẹ̀ lọ sí òkun nínú ọkọ̀ ojú omi, wọn jẹ́ oníṣòwò nínú omi ńlá.   Wọn ri iṣẹ́  Olúwa , àti iṣẹ́ ìyanu Rẹ̀ nínú ibú   Nítorí tí ó pasẹ, ó sì mú ìjì fẹ́ tí ó gbé ríru Rẹ̀ sókè.   Wọ́n gòkè lọ sí ọ̀run wọn sì tún sọ̀kalẹ̀ lọ sí ibú: nítorí ìpọ́njú ọkan wọn di omi   Wọ́n ń ta gbọ̀n-ọ́ngbọ̀n-ọ́n bí ọ̀mùtí ènìyàn: ọgbọ́n wọn sì dé òpin.   Nígbà náà wọ́n ń kígbe sókè sí  Olúwa  nínú ìdàámú wọn, ó sì mú wọn jáde nínú ìṣòro wọn.   Ó sọ ìjì di ìdákẹ́-rọ́rọ́ bẹ́ẹ̀ ní rirú omi Rẹ̀ duro jẹ́ẹ́;   Inú wọn dùn nígbà tí ara wọn balẹ̀, ó mú wọn lọ sí ibi tí ọkàn wọn lọ,   Jẹ́ kí wọn fi ọpẹ́ fún   Olúwa  nítorí ìṣeun ìfẹ́ Rẹ̀ àti iṣẹ́ ìyanu Rẹ̀ fún ọmọ ènìyàn.   Jẹ́ kí wọn gbé e ga ní àárin àwọn ènìyàn kí wọn kí ó sì yín ín ní ìjọ àwọn àgbà.   Ó sọ odò di ihà, àti orisun omi di ilẹ̀ gbígbẹ.   Ilẹ̀ eleso di aṣálẹ̀ nítorí ìwà búburú àwọn tí ó wà nínú Rẹ̀;   O sọ ihà di adágún omi àti ilẹ̀ gbígbẹ di oríṣun omi   Níbẹ̀ ó mú ẹni tí ebi ń pa wà, wọ́n sì pìlẹ̀ ibi tí wọn ó máa gbé   Wọn fún irúgbìn, wọ́n sì gbin ọgbà àjàrà tí yóò ma so èso tí ó dára;   Ó bùkún wọn, wọ́n sì pọ̀ sí i ní iye kò sí jẹ́ kí ẹran ọ̀sìn wọn kí ó dín kù.   Nígbà náà, ọjọ́ wọn kúrú, ìnira, ìpọ́njú àti ìṣòro wọn sì dínkù   Ẹni tí ó da ẹ̀gàn lu ọmọ aládé ó sì mú wọn rìn níbi tí ọ̀nà kò sí   Ṣùgbọ́n ó gbé aláìní sókè kúrò nínú ìnira ó mú ìdílé wọn pọ̀ bi agbo ẹran   Àwọn tí ó dúró sì ríi, inú wọn sì dùn ṣùgbọ́n gbogbo olùṣe búburú yóò pa ẹnu Rẹ̀ mọ́.   Ẹni tí ó bá gbọ́n, jẹ́ kí ó kíyèsí nǹkan wọ̀nyí kí ó wo títóbi ìfẹ́  Olúwa . 