Agbára Ọlọ́run.  “Ìwọ mọ àkókò ìgbà tíàwọn ewúrẹ́ orí àpáta ìbímọ? Ìwọ sì lè kíyèsí ìgbà tí abo àgbọ̀nrín ń bímọ?   Ìwọ lè ka iye òṣùpá tí wọn ń pè, ìwọ sì mọ àkókò ìgbà tí wọn ń bímọ,   Wọ́n tẹ ara wọn ba, wọ́n bí mọ, wọ́n sì mú ìkáànú wọn jáde.   Àwọn ọmọ wọn rí dáradára, wọ́n dàgbà nínú ọ̀dàn; wọ́n jáde lọ, wọn kò sì tún padà wá sọ́dọ̀ wọn.   “Ta ni ó jọ̀wọ́ kẹ́tẹ́kẹ́tẹ́ oko lọ́wọ́? Tàbí ta ní ó tú ìdè kẹ́tẹ́kẹ́tẹ́ ìgbẹ́,   Èyí tí mo fi ihà ṣe ilé fún, àti ilẹ̀ iyọ̀ ní ibùgbé rẹ̀   Ó rẹ́rìnín sí ariwo ìlú, bẹ́ẹ̀ ni Òun kò sì gbọ́ igbe darandaran.   Orí àtòlé òkè ńlá ni ibùjókòó rẹ̀, Òun asì má a wá ewé tútù gbogbo rí.   “Àgbáǹréré ha jẹ́ sìn ọ́ bí? Tàbí, ó jẹ́ dúró ní ibùjẹ ẹran rẹ ní òru?   Ìwọ le fi òkò tata de àgbáǹréré nínú aporo? Tàbí ó jẹ́ máa fa ìtulẹ̀ nínú aporo oko tọ̀ ọ́ lẹ́yìn?   Ìwọ ó gbẹ́kẹ̀ lée nítorí agbára rẹ̀ pọ̀ ìwọ ó sì fi iṣẹ́ rẹ lé e lọ́wọ́?   Ìwọ le gbẹ́kẹ̀ le pé, yóò mú èso oko rẹ̀ wá sílé, àti pé yóò sì kó ọ jọ sínu àká rẹ?   “Ìyẹ́ abo ògòǹgò ń fi ayọ̀ fì; Ṣùgbọ́n a kò le fi àká we ara wọn ní ìyẹ́ àti ìhùhù   Ó yé ẹ̀yìn rẹ̀ sílẹ̀ lórí ilẹ̀, a sì mú wọn gbóná nínú ekuru;   Tí ó sì gbàgbé pé, ẹ̀sẹ̀ lè tẹ̀ wọ́n fọ́, tàbí pé ẹranko ìgbẹ́ lè tẹ̀ wọ́n fọ́.   Kò ní àánú sí àwọn ọmọ rẹ̀ bí ẹni pé wọn kì í ṣe tirẹ̀; asán ni iṣẹ́ rẹ̀, láì ní ìbẹ̀rù;   Nítorí pé Ọlọ́run kò fún-un ní ọgbọ́n, bẹ́ẹ̀ ni kò sì fi ìpín òye fún un.   Nígbà tí ó gbé ara sókè, ó gan ẹṣin àti ẹlẹ́ṣin.   “Ìwọ ni ó fi agbára fún ẹṣin bí? tàbí ṣé Ìwọ ni ó fi gọ̀gọ̀ wọ ọrùn rẹ̀ ní aṣọ?   Ìwọ le mú fò sókè bí ẹlẹ́ǹgà? Ògo èémí imú rẹ ní ẹ̀rù ńlá;   Ó fi ẹsẹ̀ halẹ̀ nínú àfonífojì, ó sì yọ̀ sí agbára rẹ̀; ó lọ jáde láti pàdé àwọn ìhámọ́ra ogun.   Ó fi ojú kékeré wo ẹ̀rù, àyà kò sì fòó; bẹ́ẹ̀ ni kì í sì í padà ṣẹ́yìn kúrò lọ́wọ́ idà.   Lọ́dọ̀ rẹ ni apó-ọfà ń mì pẹ́kẹ́pẹ́kẹ́, àti ọ̀kọ̀ dídán àti àpáta.   Ó fi kíkorò ojú àti ìbínú ńlá gbé ilẹ̀ mì, bẹ́ẹ̀ ni òun kò sì gbàá gbọ́ pé, ìró ipè ni.   Ó wí nígbà ìpè pé, Háà! Háà! Ó sì gbóhùn ogun lókè réré, ara àwọn balógun àti ariwo ogun wọn.   “Àwòdì ha máa ti ipa ọgbọ́n rẹ̀ fò sókè tí ó sì mọ ìyẹ́ apá rẹ̀ sí ìhà gúsù?   Idì ha máa fi àṣẹ rẹ̀ fò sókè kí ó sì lọ tẹ́ ìtẹ́ rẹ̀ sí òkè gíga?   Ó ń gbé, ó sì ń wò ní orí àpáta, lórí pàlàpálá òkúta àti ibi orí òkè.   Láti ibẹ̀ lọ ni ó ti ń wá oúnjẹ́ kiri, ojú rẹ̀ sì ríran rí òkè réré.   Àwọn ọmọ rẹ̀ pẹ̀lú a máa mu ẹ̀jẹ̀, níbi tí òkú bá gbé wà, níbẹ̀ ni òun wà pẹ̀lú.” 