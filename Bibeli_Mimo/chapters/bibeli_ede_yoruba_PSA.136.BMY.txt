Sáàmù 136.  Ẹ fi ọpẹ́ fún  Olúwa  nítorí tí ó ṣeun; nítorí tí àánú Rẹ̀ dúró láéláé.   Ẹ fi ọpẹ́ fún Ọlọ́run àwọn ọlọ́run: nítorí tí àánú Rẹ̀ dúró láéláé.   Ẹ fi ọpẹ́ fún  Olúwa  àwọn  Olúwa , nítorí tí àánú Rẹ̀ dúró láéláé.   Fún Òun nìkan tí ń ṣiṣẹ́ ìyanu ńlá; nítorí tí àánú Rẹ̀ dúró láéláé.   Fún ẹni tí ó fi ọgbọ́n dá ọ̀run; nítorí tí àánú Rẹ̀ dúró láéláé.     Fún ẹni tí ó tẹ́ ilẹ̀ lórí omi; nítorí tí àánú Rẹ̀ dúró láéláé.     Fún ẹni tí ó dá àwọn ìmọ́lẹ̀ ńlá; nítorí tí àánú Rẹ̀ dúró láéláé   Òòrùn láti jọba ọ̀sán; nítorí tí àánú Rẹ̀ dúró láéláé.   Òsùpá àti ìràwọ̀ láti jọba òru; nítorí tí àánú Rẹ̀ dúró láéláé.     Fún ẹni tí ó kọlu Éjíbítì lára àwọn àkọ́bí wọn; nítorí tí àánú Rẹ̀ dúró láéláé.     Ó sì mú Ísírẹ́lì jáde kúrò láàrin wọn; nítorí tí àánú Rẹ̀ dúró láéláé.   Pẹ̀lú ọwọ́ agbára àti apá nínà; nítorí tí àánú Rẹ̀ dúró láéláé.     Fún ẹni tí ó pín òkun pupa ní ìyà; nítorí tí àánú Rẹ̀ dúró láéláé.   Ó sì mú Ísírẹ́lì kọjá láàrin Rẹ̀ nítorí tí àánú Rẹ̀ dúró láéláé.   Ṣùgbọ́n ó bi Fáráò àti ogun Rẹ̀ ṣubú nínú òkun pupa; nítorí tí àánú Rẹ̀ dúró láéláé.   Fún ẹni tí ó sin àwọn ènìyàn Rẹ̀ la ihà já nítorí tí àánú Rẹ̀ dúró láéláé.   Fún ẹni tí ó kọ lu àwọn ọba ńlá; nítorí tí àánú Rẹ̀ dúró láéláé.   Ó sì pa àwọn ọba olókìkí nítorí tí àánú Rẹ̀ dúró láéláé.   Síónì, ọba àwọn ará Ámórì nítorí tí àánú Rẹ̀ dúró láéláé.   Àti Ógù, ọba Báṣánì; nítorí tí àánú Rẹ̀ dúró láéláé.   Ó sì fi ilẹ̀ wọn fúnni ní ìní, nítorí tí àánú Rẹ̀ dúró láéláé.   Ìní fún Ísírẹ́lì, ìránṣẹ́ Rẹ̀, nítorí tí àánú Rẹ̀ dúró láéláé.   Ẹni tí ó rántí wa ní ìwà ìrẹ̀lẹ̀ wa; nítorí tí àánú Rẹ̀ dúró láéláé.   Ó sì dá wa ní ìdè lọ́wọ́ àwọn ọ̀tá wa; nítorí tí àánú Rẹ̀ dúró láéláé.   Ẹni tí ó fi oúnjẹ fún àwọn ẹ̀dá gbogbo nítorí tí àánú Rẹ̀ dúró láéláé.   Ẹ fi ọpẹ́ fún Ọlọ́run ọ̀run; nítorí tí àánú Rẹ̀ dúró láéláé. 