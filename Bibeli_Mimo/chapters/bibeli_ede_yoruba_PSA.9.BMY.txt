Sáàmù 9.  Èmi o yìn ọ,  Olúwa , pẹ̀lú gbogbo ọkàn mi; Èmi o sọ ti ìyanu Rẹ gbogbo.   Inú mi yóò dùn èmi yóò sì yọ̀ nínú Rẹ; Èmi o kọrin ìyìn sí orúkọ Rẹ, Ìwọ Ọ̀gá-Ògo jùlọ.   Àwọn ọ̀ta mi pẹ̀yìndà; Wọ́n kọsẹ̀ wọn sì ṣègbé níwájú Rẹ.   Nítorí ìwọ ti di òtítọ́ àti ọ̀ràn mi mú; ìwọ ti jókòó lórí ìtẹ́ Rẹ, láti ṣe ìdájọ́ òdodo.   Ìwọ ti bá orílẹ̀ èdè wí, Ìwọ sì ti pa ẹni búburú run; Ìwọ ti yọ orúkọ wọn kúrò láé àti láéláé.   Ìparun àìlópin ti borí àwọn ọ̀ta, Ìwọ ti fa àwọn ìlú wọn tu; Àní ìrántí wọn sì ti sègbé.     Olúwa  jọba títí láé; ó ti gbé ìtẹ́ Rẹ̀ kalẹ̀ fún ìdájọ́.     Òun yóò sì ṣe ìdájọ́ àyé ní òdodo; yóò ṣe àkóso ènìyàn pẹ̀lú òdodo.     Olúwa  ni ààbò fún àwọn tí a ni lára, ibi ìsádi ní àkókò ìpọ́njú.   Àwọn tí ó mọ orúkọ Rẹ yóò gbà ọ́ gbọ́, èmi tàbí ìwọ,  Olúwa , kò kọ àwọn to ń wa a sílẹ̀.   Kọ orin ìyìn sí  Olúwa , ti o ń jọba ní Síónì; kéde láàrin àwọn orílẹ̀ èdè ohun tí o ṣe.   Nítorí ẹni tí ó ń gbẹ̀san ẹ̀jẹ̀ rántí; òun kò kọ ẹkún àwọn tí a pọ́n lójú.     Olúwa , wo bí àwọn ọ̀ta ṣe ń ṣe inúnibíni sí mi! Ṣàánú, kí o sì gbé mí sókè kúrò ní ẹnu ọ̀nà ikú,   Kí èmi kí o lè sọ ti ìyìn Rẹ ni ẹnu ọ̀nà àwọn ọmọbìnrin Síónì àti láti máa yọ̀ nínú ìgbàlà Rẹ.   Àwọn orílẹ̀ èdè ti jìn sí kòtò ti wọn ti gbẹ́; ẹsẹ̀ wọn ni àwọ̀n tí wọ́n dẹ sílẹ̀ kọ́.   A mọ  Olúwa  nípa òdodo Rẹ̀; àwọn ènìyàn búburú ni a dẹ́kun mú nípa iṣẹ́ ọwọ́ wọn.   Àwọn ènìyàn búburú ni a ó dà sí isà òkú, àti gbogbo orílẹ̀ èdè tí ó gbàgbé Ọlọ́run.   Ṣùgbọ́n àwọn aláìní ni a ò ní gbàgbé láéláé, ìrètí àwọn ti ó talakà lójú kí yóò ṣègbé láéláé.   Dìde,  Olúwa , má ṣe jẹ́ kí ènìyàn borí; Jẹ́ kí a ṣe ìdájọ́ àwọn orílẹ̀ èdè ni iwájú Rẹ.   Lù wọ́n pẹ̀lú ìpayà,  Olúwa ; jẹ́ kí àwọn orílẹ̀ èdè mọ̀ pé ènìyàn lásán ni wọ́n.  Sela 