Sáàmù 86.  Gbọ́,  Olúwa , kí o sì dà mí lóhùn, nítorí mo jẹ́ talákà àti aláìní.   Dáàbòbò ayé mi, nítorí a ti yà mí sọ́tọ̀ fún ọ: ìwọ ní Ọlọ́run mi, gbà ìránṣẹ́ Rẹ là tí ó gbẹ́kẹ̀lé ọ.   Ṣàánú fún mi,  Olúwa , nítorí èmi ń pe ọ́ ní gbogbo ọjọ́.   Mú ayọ̀ wà fún ìránṣẹ́ Rẹ, nítorí ìwọ,  Olúwa , ní mo gbé ọkan mí sókè sí.   Ìwọ ń daríjì, ìwọ sì dára,  Olúwa , ìwọ sì ṣàánú fún gbogbo àwọn ti ń ké pè ọ́,   Gbọ́ àdúrà mi,  Olúwa ; tẹ́tí sí ẹkún fún àánú.   Ní ọjọ́ ipọ́njú mi èmi yóò pe ọ́, nítorí ìwọ yóò dá mí lóhùn.   Nínú àwọn òrìṣà kò sì ẹni tí ó dà bí Rẹ,  Olúwa : kò sí àwọn iṣẹ́ tí a le fi wé tìrẹ.   Gbogbo àwọn orílẹ̀ èdè tí ìwọ dá yóò wá, láti wá jọ́sìn níwájú Rẹ,  Olúwa ; wọn o mú ògo wà fún orúkọ Rẹ̀.   Nítorí pé ìwọ tóbi, ìwọ si ń ṣe ohun ìyanu; ìwọ nìkan ní Ọlọ́run.   Kọ́ mi ní ọ̀nà Rẹ,  Olúwa , èmi ó sì máa rìn nínú òtítọ́ Rẹ; fún mi ní ọkàn tí kì í yapa, kí èmi kí ó ba lè bẹ̀rù orúkọ Rẹ.   Èmi o yìn ọ,  Olúwa  Ọlọ́run mi, pẹ̀lú gbogbo ọkan mi; èmi o fògo fún orúkọ Rẹ títí láé   Nítorí títóbi ní ìfẹ́ Rẹ̀ si mi; ìwọ ti gba mí kúrò nínú ọ̀gbun ìsà okú.   Àwọn onígbéraga ń dojú kọ mí, Ọlọ́run; àti ìjọ̀ àwọn alágbára ń wá ọkàn mi kiri, wọn kò sì fi ọ pè.   Ṣùgbọ́n ìwọ,  Olúwa , jẹ́ aláàánú àti Ọlọ́run olójúrere, Ó lọ́ra láti bínú, Ó sì pọ̀ ní ìfẹ́ àti òtítọ́.   Yípadà sí mi kí ó sì ṣàánú fún mi; fún àwọn ènìyàn Rẹ ní agbára kí o sì gba ọ̀dọ́mọ̀kunrin ìránṣẹ́-bìnrin Rẹ là.   Fi àmi hàn mí fun rere, kí àwọn tí ó kóriíra mi le rí, ki ojú le tì wọ́n, nítorí iwọ ni ó ti tù mi nínú. 