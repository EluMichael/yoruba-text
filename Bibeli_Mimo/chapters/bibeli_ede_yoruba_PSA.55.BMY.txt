Sáàmù 55.  Fi etí sí àdúrà mi, Ọlọ́run, Má ṣe fi ojú pa ẹ̀bẹ̀ mi rẹ́:   Gbọ́ mi kí o sì dá mi lóhùn. Èrò mi ń dà mí láàmú, èmi sì ń pariwo   Sí ohùn àwọn ọ̀ta ni, nítorí igbe àwọn ènìyàn búburú; nítorí wọ́n mú ìjìyà wá sórí mi wọ́n sì kẹ́gàn mi nínú ìbínú wọn.   Ọkàn mi wà nínú ìrọra pẹ̀lú; ẹ̀rù ikú kọjú ìjà sí mi.   Ìbẹ̀rù àti ìwàrírí wa sí ara mi; ìbẹ̀rù ti bò mí mọ́lẹ̀.   Èmi sọ pé, “Èmi ìbá ní ìyẹ́ bí àdàbà! Èmi ìbá fò lọ kí n sì sinmi.   Èmi ìbá sá lọ jìnnà réré kí ń sì dúró sí ihà;   Èmi ìbá yára lọ́ si ibùgbé mi ní ibi ààbò, jìnnà kúrò nínú ìjì àti èfúùfù líle.”   Da àwọn ẹni búburú láàmú,  Olúwa , da ahọ́n wọn rú, nítorí èmi rí ìwà agbára àti ìjà ní ìlú náà.   Ọ̀sán àti oru ní wọ́n fí ń rìn gbogbo odi kiri; àrankàn àti èébú wà láàrin Rẹ̀.   Ìwà búburú ń bẹ ní àárin Rẹ̀; ìdẹ́rùbà àti irọ́ kò kúrò ní ìgboro Rẹ̀.   Tí ọ̀tá bá tàbùkù mi, èmi yóò fara mọ́ ọn; tí ọ̀ta bá gbé ara Rẹ̀ ga sími, èmi ibá sá pamọ́ fún un.   Ṣùgbọ́n tí ó bá ṣe ìwọ, ọkùnrin bí ẹgbẹ́ mi, ẹlẹgbẹ́ mi, àti ọ̀rẹ́ tí ó sún mọ́ mi,   pẹ̀lú ẹni tí èmi ti jẹ ìgbádún adùn ìdàpọ̀ bí a ṣe ń rìn pẹ̀lú àwujọ ní ilé Ọlọ́run.   Kí ikú kí ó dé bá wọn, Kí wọn ó lọ láàyè sí isà òkú, Jẹ́ kí wọn ó sọ̀kalẹ̀ sí ibojì pẹ̀lú ìpayà, nítorí tí ìwà búburú ń bẹ ní ibùjókòó wọn, àti nínú wọn.   Ṣùgbọ́n èmi pe Ọlọ́run;   Olúwa  yóò sì gbà mí.   Ní alẹ́, ní òwúrọ̀ àti ní ọ̀sán èmi sunkún jáde nínú ìpọ́njú, o sì gbọ́ ohùn mi.   Ó rà mí padà láìléwu kúrò nínú ogun tí ó dìde sí mi, nítorí ọ̀pọ̀lọpọ̀ ni ó dìde sí mi.   Ọlọ́run yóò gbọ́ yóò sì pọ́n wọn lójú àní, ẹni tí ó ti jókòó láti ìgbà a nì— Sela Nítorí tí wọn kò ní àyípadà, tí wọn kò sì bẹ̀rù Ọlọ́run.   Ọ̀rẹ́ mi yìí ti dalẹ̀ èmi ọ̀rẹ́ Rẹ̀; ó ti bá májẹ̀mú Rẹ̀ jẹ́.   Ọ̀rọ̀ ẹnu Rẹ̀ kúnná ju òrí àmọ́, ṣùgbọ́n ogun ija wà ni àyà Rẹ̀; ọ̀rọ̀ Rẹ̀ fẹ́lẹ́ ju òróró lọ, ṣùgbọ́n idà fífà yọ ní wọn.     Gbé ẹrù Rẹ lọ sí ọ̀dọ̀  Olúwa yóò sì mú ọ dúró; òun kò ní jẹ́ kí olódodo ṣubú.   Ṣùgbọ́n ìwọ, Ọlọ́run, ni yóò mu àwọn ọ̀tá mi wá sí ihò ìparun; Àwọn ẹni tí òǹgbẹ ẹ̀jẹ̀ ń gbẹ àti ẹni ẹ̀tàn kì yóò gbé ààbọ̀ ọjọ́ wọn. Ṣùgbọ́n fún èmi, èmi gbẹ́kẹ̀lé ọ. 