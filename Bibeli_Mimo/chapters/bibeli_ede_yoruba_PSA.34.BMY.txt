Sáàmù 34.  Èmi yóò máa fi ìbùkún fún  Olúwa  nígbà gbogbo; ìyìn Rẹ̀ yóò máa wà ní ẹnu mi títí láé.   Ọkàn mí yóò máa ṣògo nínú  Olúwa ; jẹ́ kí àwọn onírẹ̀lẹ̀ gbọ́ kí inú wọn kí ó sì máa dùn.   Gbé  Olúwa  ga pẹ̀lú mi; kí ẹ sì jẹ́ kí a jọ gbé orúkọ Rẹ̀ lékè.   Èmi wá  Olúwa , ó sì dá mi lóhùn; Ó sì gbà mí kúrò nínú ìbẹ̀rù mi gbogbo.   Wọ́n wòó, ìmọ́lẹ̀ sì mọ́ wọn; ojú kò sì tì wọ́n   Ọkùnrin olùpọ́njú yí kígbe,  Olúwa  sì gbóhùn Rẹ̀; ó sì gbà á là kúrò nínú gbogbo ìpọ́njú Rẹ̀.   Ángẹ́lì  Olúwa  yí àwọn tí ó bẹ̀rù Rẹ̀ ká ó sì gbà wọ́n.   Tọ́ ọ wò kí o sì rí i wí pé  Olúwa  dára; ẹni ayọ̀ ni ọkùnrin náà tí ó gbẹ́kẹ̀lé ààbò nínú Rẹ̀.   Ẹ bẹ̀rù  Olúwa , ẹ̀yin ènìyàn Rẹ̀ mímọ́, nítorí pé kò sí àìní fún àwọn tí ó bẹ̀rù Rẹ̀.   Àwọn ọmọ kìnnìún a máa ṣe aláìní ebi a sì máa pa wọ́n; ṣùgbọ́n àwọn tí ó wá  Olúwa  kì yóò ṣe aláìní ohun tí ó dára.   Wá, ẹ̀yin ọmọ mi, fi etí sí mi; èmi yóò kọ́ ọ yín ní ẹ̀rù  Olúwa .      Taa ni nínú yín tí ń fẹ́ ìyè, tí ó sì ń fẹ́ ọjọ́ púpọ̀; kí ó lè gbádùn ọjọ́ rere?   Pa ahọ́n Rẹ̀ mọ́ kúrò nínú ibi àti ètè Rẹ̀ kúrò ní ẹ̀tàn sísọ.   Yà kúrò nínú ibi kí o sì ṣe rere; wá àlàáfíà, kí o sì lépa Rẹ̀.   Ojú  Olúwa  ń bẹ lára àwọn olódodo; etí i Rẹ̀ sì sí sí ẹkún wọn.   Ojú  Olúwa  korò sí àwọn tí ń ṣe búburú; láti ké ìrántí wọn kúrò lórí ilẹ̀.   Nígbà tí Olódodo bá ké fún ìrànlọ́wọ́,   Olúwa  a máa gbọ́, a sì yọ wọ́n jáde láti inú gbogbo wàhálà wọn.     Olúwa  sún mọ́ etí ọ̀dọ̀ àwọn oníròbìnújẹ́ ọkàn; ó sì gba irú àwọn tí i ṣe oníròra ọkàn là.   Ìpọ́njú àwọn olódodo pọ̀, ṣùgbọ́n  Olúwa  gbà wọ́n kúrò nínú gbogbo Rẹ̀.   Ó pa gbogbo egungun wọn mọ́; kò sí ọ̀kan tí ó dá nínú wọn.   Ibi ni ó mú ikú ìkà wá, àti àwọn tí ó kórìíra olódodo ni yóò jẹ̀bi.     Olúwa  ra ọkàn àwọn ìránṣẹ́ Rẹ̀ padà; kò sí ọ̀kan nínú àwọn tí ó gbẹ́kẹ̀le tí yóò jẹ̀bi. 