Sáàmù 106.    Yin  Olúwa  Ẹ fi ìyìn fún   Olúwa , nítorí tí o ṣeun. Ẹ fi ọpẹ́ fún  Olúwa  nítorí tí ó ṣeun; Nítorí tí ìfẹ́ Rẹ̀ dúró láéláé.   Ta ni ó le ròyìn iṣẹ́ agbára  Olúwa ta ni lè sọ nípa ìyìn Rẹ̀?   Ìbùkún ni fún àwọn tí ń pa ìdájọ́ mọ́? Ẹni tí tí ń ṣe ohun tí ó tọ́   Rántí mi,  Olúwa , Nígbà tí ó bá fi ojú rere Rẹ̀ hàn, wá sí ìhà mi nígbà tí ìwọ bá gbà wọ́n,   Kí èmi kí ó lè jẹ ìgbádùn àlàáfíà àwọn tí ìwọ ti yàn kí èmi kí ó sì darapọ̀ mọ́ àwọn ènìyàn ìní Rẹ láti jọ yìn ọ́ lógo.   Àwa ti dẹ́sẹ̀ gẹ́gẹ́ bí àwọn baba wa ti ṣe àwa ti ṣe ohun tí kò dá a a sì ti hùwà búburú   Nígbà tí àwọn baba wa wà ní Éjíbítì iṣẹ́ ìyanu Rẹ kò yé wọn wọn kò rántí ọ̀pọ̀lọpọ̀ àánú Rẹ gẹ́gẹ́ bí wọn ṣe sọ̀tẹ̀ sí ọ níbi òkun, àní nibi òkun pupa   Ṣùgbọ́n o gbà wọ́n là nítorí orúkọ Rẹ láti jẹ́ kí agbára ńlá Rẹ di mímọ̀   O bá òkun pupa wí, ó sì gbẹ; o sì mú wọn la ìbú já bí ihà   O gbà wọ́n là kúrò lọ́wọ́ àwọn ọ̀tá wọn láti ọwọ́ ọ̀tá ni ó ti gbà wọ́n   Omi ya lu àwọn ọ̀tá wọn, bẹ́ẹ̀ ni kò sí èyí tí ó yè nínú wọn.   Nígbà náà wọn gba ìpínnú Rẹ gbọ́ wọ́n sì kọrin ìyìn Rẹ.   Ṣùgbọ́n wọn kò pẹ́ gbàgbé ohun tí o ṣe wọn kò sí dúró gba ìmọ̀ràn Rẹ   Nínú ihà ni wọn tí ṣe ìfẹ́kúfẹ̀ẹ́ nínú aṣálẹ̀ wọn dán Ọlọ́run wò   Nígbà náà, ó fún wọn ní ohun tí wọ́n bèèrè fún ṣùgbọ́n ó rán àìsàn búburú sí wọn.   Nínú ibùdó ni wọ́n ṣe ìlara Mósè pẹ̀lú Árónì, ẹni tí ó jẹ́ mímọ́ sí  Olúwa .   Ilẹ̀ la ẹnu ó sì gbé Dátanì mì ó bo ẹgbẹ́ Àbìrámù mọ́lẹ̀   Ọwọ́ iná yọ ní ẹgbẹ́ àwọn ọmọ ẹ̀yin Rẹ̀; iná jo àwọn ènìyàn búburú.   Ní Hórébù wọ́n ṣe ẹ̀gbọ̀rọ̀ màlúù wọn sì sin òrìṣà tí a ṣe láti ara ìrìn.   Wọn pa ògo wọn dà sí àwòrán màlúù, tí ń jẹ koríko.   Wọ́n gbàgbé Ọlọ́run, ẹni tí í gbàwọ́n ẹni tí ó ti ṣe ohun ńlá fún Éjíbítì,   Iṣẹ́ ìyanu ní ilẹ̀ Ámù àti ohun ẹ̀rù ni ẹ̀bá òkun pupa   Bẹ́ẹ̀ ní, ó sọ wí pé oun yóò pa wọ́n run bí kò ba ṣe tí Mósè, tí ó yàn, tí ó dúró níwájú ẹ̀yà náà tí ó pa ìbínú Rẹ̀ mọ́ láti má pa wọ́n run mọ́   Nígbà náà, wọn kẹ́gàn ilẹ̀ dídára náà wọn kò gba ilérí Rẹ̀ gbọ́.   Wọn ń kùn nínú àgọ́ wọn wọn kò sì gbọ́ràn sí  Olúwa .   Bẹ́ẹ̀ ni ó gbé ọwọ́ Rẹ̀ sókè sí wọn kí òun le jẹ́ kí wọn ṣubú nínú ihà,   Láti jẹ́ kí àwọn ọmọ Rẹ̀ ṣubú lára orílẹ̀ èdè láti fọ́nu wọn káàkiri lórí ilẹ̀.   Wọn dá ara wọn pọ̀ mọ́ Baali-Péórù, wọn sì ń jẹ ẹbọ ti a rú sí àwọn òkú òrìṣà   Wọ́n mú Ọlọ́run bínú pẹ̀lú ohun búburú tí wọn ń ṣe àjàkálẹ̀-àrùn jáde láàrin wọn.   Ṣùgbọ́n Fínéhásì dìde láti dá sí i, àjàkálẹ̀-àrùn náà sì dáwọ́ dúró lọ́gán   A sì ka èyí sí òdodo fún un àti fún àwọn ìrandíran tí ń bọ̀   Níbi omi Méríbà, wọn bí Ọlọ́run nínú, ohun búburú wá sí orí Mósè nítorí wọn.   Nítorí tí wọ́n ṣọ̀tẹ̀ sí ẹ̀mí Ọlọ́run. Ọ̀rọ̀ àìdára sì ti ẹnu Mósè wá.   Wọn kò pa àwọn ènìyàn run gẹ́gẹ́ bí Ọlọ́run tí sọ fún wọn,   Ṣùgbọ́n wọn dàpọ̀ mọ́ àwọn orílẹ̀ èdè, wọ́n sì gbà láti ṣe bí àṣà wọn   Wọ́n sì sin àwọn òrìṣà wọn tí o di ìkẹ́kùn fún wọn.   Wọ́n fi àwọn ọmọkùnrin wọn rúbọ àti àwọn ọmọbìnrin fún òrìsà.   Wọn ta ẹ̀jẹ̀ aláìṣẹ̀ sílẹ̀. Ẹ̀jẹ̀ àwọn ọmọkùnrin àti àwọn ọmọbìnrin wọn. Wọn fi wọ́n rúbọ sí ère Kénánì, ilẹ̀ náà sì di àìmọ́ fún ẹ̀jẹ̀   Wọn si fi ìṣe ara wọn sọ ara wọn di aláìmọ́, wọ́n sì ṣe panṣágà lọ pẹ̀lú iṣẹ́ wọn.   Nígbà náà  Olúwa  bínú sí àwọn ènìyàn Rẹ̀ ó sì kórìíra àwọn ènìyàn Rẹ̀   Ó sì fà wọ́n lé àwọn orílẹ̀ èdè lọ́wọ́, àwọn ọ̀tá wọn sì jọba lórí wọn.   Àwọn ọ̀tá wọn sì ń pọ́n wọ́n lójú wọn sì mú wọn sìn lábẹ́ àṣẹ wọn.   Ní ọ̀pọ̀ ìgbà òun gbà wọ́n, Ṣíbẹ̀ wọ́n si ń ṣọ̀tẹ̀ sí ì wọ́n sì sòfò dànù nínú ẹ̀ṣẹ̀ wọn.   Ṣùgbọ́n o kíyèsí wọn nítorí ìṣòro nígbà tí ó gbọ́ ẹkún wọn;   Ó rántí májẹ̀mú Rẹ̀ nítorí wọn Nítorí agbára ìfẹ́ Rẹ̀, ó ṣàánú wọn.   Lójú gbogbo àwọn tí o kó wọn ní ìgbèkùn ó mú wọn rí àánú.     Gbà wá,  Olúwa  Ọlọ́run wa, kí o sì ṣà wá jọ kúrò láàrin àwọn aláìkọlà láti máa fí ọpẹ́ fún orúkọ mímọ́ Rẹ láti máa ṣògo nínú ìyìn Rẹ.   Olùbùkún ni  Olúwa , Ọlọ́run Ísírẹ́lì, láti ìrandíran Jẹ́ kí gbogbo ènìyàn kí ó wí pé, “Àmín!” Ẹ fi ìyìn fún  Olúwa ! 