Sáàmù 144.  Ìyìn sí  Olúwa  àpáta mi, ẹni tí ó kọ́ ọwọ́ mi fún ogun, àti ìka mi fún ìjà.   Òun ni Ọlọ́run ìfẹ́ mi àti odi alágbára mi, ibi gíga mi àti olùgbàlà mi, asà mi, ẹni tí èmi gbẹ́kẹ̀lé, ẹni tí ó tẹ́rí àwọn ènìyàn ba lábẹ́ mi     Olúwa , kí ni ènìyàn tí ìwọ fi ń ṣàníyàn fún-ún, tàbi ọmọ ènìyàn tí ìwọ fi ń ronú nípa Rẹ̀?   Ènìyàn rí bí èmi; ọjọ́ Rẹ̀ rí bí òjìji tí ń kọjá lọ.   Tẹ ọ̀run Rẹ ba,  Olúwa , kí o sì sọ̀kalẹ̀; tọ́ àwọn òkè ńlá wọn yóò sí, rú èéfín.   Rán mọ̀nàmọ́ná kí ó sì fọ́n àwọn ọ̀ta ká; ta ọfà Rẹ kí ó sì dà wọ́n rú.   Na ọwọ́ Rẹ sílẹ̀ láti ibi gíga; gbà mí kí ó sì yọ mí nínú ewu kúrò nínú omi ńlá: kúrò lọ́wọ́ àwọn ọmọ àjèjì.   Ẹnu ẹni tí ó kún fún èké ẹni tí ọwọ́ ọ̀tún Rẹ̀ jẹ́ ìrẹ́jẹ.   Èmi yóò kọ orin túntún sí ọ Ọlọ́run; lára ohun èlò orin olókùn mẹ́wàá èmi yóò kọ orin sí ọ   Sí ẹni tí ó fún àwọn ọba ní ìsẹ́gun, ẹni tí ó gba Dáfídì ìránṣẹ́ Rẹ̀ lọ́wọ́ pípanirun.   Gbàmí kí ó sì yọ mí nínú ewu kúrò lọ́wọ́ àwọn ọmọ àjèjì tí ẹnu wọn kún fún èké, tí ọwọ́ ọ̀tún wọn jẹ́ ọwọ́ ọ̀tún èké.   Kí àwọn ọmọkùnrin wa kí ó dàbí igi gbígbin tí ó dàgbà ni ìgba èwe wọn, àti ọmọbìnrin wa yóò dàbí òpó ilé tí a ṣe ọ̀nà sí bí àfarawé ààfin.   Àká wa yóò kún pẹ̀lú gbogbo onírúurú oúnjẹ àgùntàn wa yóò pọ̀ si ní ẹgbẹ̀rún, ní ẹgbẹ̀rún mẹ́wàá ní oko wa:   Àwọn màlúù wa yóò ru ẹrù wúwo kí ó má sí ìkọlù, kí ó má sí ìkólọ sí ìgbèkùn, kí ó má síi igbe ìpọ́njú ní ìgboro wa.   Ìbùkún ni fún àwọn ènìyàn náà tí ó wà ní irú ipò bẹ́ẹ̀, Ayọ̀ ni fún àwọn tí ẹni ti Ọlọ́run  Olúwa  ń ṣe. 