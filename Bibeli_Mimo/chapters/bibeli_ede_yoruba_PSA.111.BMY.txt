Sáàmù 111.  Ẹ máa yin  Olúwa . Èmi yóò máa yìn  Olúwa  pẹ̀lú gbogbo ọkàn mi, ní àwujọ àwọn olóòtọ́, àti ní ijọ ènìyàn.   Iṣẹ́  Olúwa  tóbi, àwọn tí ó ní inú dídùn, ń ṣe àṣàrò nínú Rẹ̀.   Iṣẹ́ Rẹ̀ ní ọlá ńlá àti ògo: àti òdodo Rẹ̀ dúró láéláé.   Ó ti ṣe iṣẹ́ ìyanu Rẹ̀, láti máa rántí:   Olúwa  ni olóore ọ̀fẹ́ àti pé ó kún fún àánú.   O ti fi oúnjẹ fún àwọn tí ó bẹ̀rù Rẹ̀: oun ń rántí májẹ̀mú Rẹ̀.   Ó ti fi hàn àwọn ènìyàn Rẹ̀ agbára isẹ́ Rẹ̀ láti fún wọn ní ilẹ̀lérí ni ìní   Iṣẹ́ ọwọ Rẹ̀ jẹ́ òtítọ́ àti ìdájọ́; gbogbo òfin Rẹ̀ sì dájú.   Wọ́n dúró láé àti láé, ní òtítọ́ àti òdodo ní a ṣe wọ́n.   Ó rán ìràpadà sí àwọn ènìyàn Rẹ̀: ó pàṣẹ májẹ̀mú Rẹ̀ títí láé: mímọ́ àti ọ̀wọ̀ ní orúkọ Rẹ̀.   Ìbẹ̀rù Ọlọ́run ni ìpilẹ̀ṣẹ̀ ọgbọ́n: òye dáradára ni yóò máa ṣe òfin Rẹ̀: ìyìn Rẹ̀ dúró láé. 