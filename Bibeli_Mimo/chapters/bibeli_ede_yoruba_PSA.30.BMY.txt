Sáàmù 30.  Èmi yóò kókìkíì Rẹ,  Olúwa , nítorí ìwọ ni ó gbé mi lékè tí ìwọ kò sì jẹ́ kí àwọn ọ̀ta mi kí ó yọ̀ mí.     Olúwa  Ọlọ́run mi, èmí ké pè ọ́, fún ìrànlọ́wọ́ ìwọ sì ti wò mí sàn.     Olúwa , ìwọ ti yọ ọkàn mi jáde kúrò nínú isà òkú mú mi padà bọ̀ sípò alààyè kí èmi má baà lọ sínú ihò.   Kọ orin ìyìn sí  Olúwa , ẹ̀yin olódodo; kí ẹ sì fi ọpẹ́ fún orúkọ Rẹ̀ mímọ́.   Nitorí pé ìbínú Rẹ̀ wà fún ìgbà díẹ̀, ojúrere Rẹ̀ wà títí ayeraye; Ẹkún lè pẹ́ títí di alẹ́, Ṣùgbọ́n ayọ̀ yóò wá ní òwúrọ̀.   Ní ìgbà ayé mi, mo wí pé, “a kì yóò sí mi nípò padà.”   Nípa ojúrere Rẹ̀,  Olúwa , ìwọ ti gbé mi kalẹ̀ bí òkè tí ó ní agbára; ìwọ pa ojú Rẹ mọ́, àyà sì fò mí.   Sí ọ  Olúwa , ni mo képè; àti sí  Olúwa  ni mo sunkún fún àánú:   “Èrè kí ni ó wà nínú ikú ìparun mi, nínú lílọ sí ihò mi? Eruku yóò a yìn ọ́ bí? Ǹjẹ́ yóò sọ nípa òdodo Rẹ?   Gbọ́,  Olúwa , kí o sì ṣàánú fún mi; ìwọ  Olúwa , jẹ́ olùrànlọ́wọ́ mi.”   Ìwọ ti yí ìkáànú mi di ijó fún mi; ìwọ sì ti bọ́ aṣọ ọ̀fọ̀ mi, o sì fi aṣọ ayọ̀ wọ̀ mí,   nítorí ìdí èyí ni kí ọkàn mi máa yìn ọ́, kí ó má sì ṣe dákẹ́. Ìwọ  Olúwa  Ọlọ́run mi, èmi yóò máa fi ọpẹ́ fún ọ títí láé. 