Sáàmù 41.  Ìbùkùn ni fún ẹni tí ó ń rò ti aláìní:   Olúwa  yóò gbà á ni ìgbà ìpọ́njú.     Olúwa  yóò dààbò bòó yóò sí pa ọkàn Rẹ̀ mọ́: yóò bùkún fún-un ni orí ilẹ̀ kò sì ní fi sílẹ̀ fún ìfẹ́ àwọn ọ̀tá Rẹ̀.     Olúwa  yóò gbà á lórí àkéte àìsàn Rẹ̀ yóò sì mú-un padà bọ̀ sípò kúrò nínú àìsàn Rẹ̀.   Ní ti èmi, mo wí pé “ Olúwa , ṣàánú fún mí; wò mí sàn, nítorí pé mo ti ṣẹ̀ sí ọ”.   Àwọn ọ̀ta mi ń sọ́rọ̀ mi nínú arankan, pé “Nígbà wo ni yóò kú ti orúkọ Rẹ̀ yóò sì run?”   Nígbà kígbà tí ẹnìkan bá wá wò mí, wọn ń sọ̀rọ̀ ẹ̀tàn, nígbà tí àyà Rẹ̀ bá kó ẹ̀ṣẹ̀ jọ sí ara Rẹ̀; nígbà tí ó bá jáde lọ yóò sì máa tàn án kalẹ̀.   Àwọn ọ̀tá mi gbìmọ̀ papọ̀ nípa mi; èmi ni wọn ń gbìmọ̀ ibi sí,   wọ́n wí pé “Ohun búburú ni ó di mọ́-ọn sinsin àti ní ibi tí ó dùbúlẹ̀ sí, kì yóò dìde mọ́”.     Pàápàá ọ̀rẹ́ mi tímọ́tímọ́, ẹni tí mo gbẹ́kẹ̀lé, ẹni tí ó ń jẹ nínú oúnjẹ mi, tí gbé gìgíṣẹ̀ Rẹ̀ sókè sí mi.   Ṣùgbọ́n ìwọ  Olúwa , ṣàánú fún mi; gbé mi sókè, kí ń ba lè san fún wọn.   Èmi mọ̀ pé inú Rẹ̀ dùn sí mi, nítorí ọ̀tá mi kò borí mi.   Bí ó ṣe tèmi ni ìwọ dì mí mú nínú ìwà òtítọ́ mi ìwọ sì gbé mi kalẹ̀ níwájú Rẹ títí láé.   Olùbùkún ni  Olúwa , Ọlọ́run Ísírẹ́lì láé àti láéláé. Àmín àti Àmín. 