Ìdáǹdè Ísírẹ́lì.  Ní ọjọ́ náà,   Olúwa  yóò fi idà rẹ̀ jẹni níyà idà rẹ̀ amúbí-iná tí ó tóbi tí ó sì lágbára Lẹ́fíátanì ejò tí ń yọ̀ tẹ̀ẹ̀rẹ̀ n nì, Lẹ́fíátanì ejò tí ń lọ́ bìrìkìtì; Òun yóò sì pa ewèlè inú òkun náà.   Ní ọjọ́ náà “Kọrin nípa ọgbà-àjàrà eléso kan.   ÈMI  Olúwa  ń bojú tó o, Mo ń bomirin ín láti ìgbàdégbà. Mò ń sọ́ ọ tọ̀sán tòru kí ẹnikẹ́ni má ba à pa á lára.   Inú ò bí mi. Bí ẹ̀gún àti ẹ̀wọ̀n bá dojú ìjà kọ mí! Èmi yóò dìde sí wọn ní ogun; Èmi yóò sì dáná ṣun gbogbo wọn.   Bí bẹ́ẹ̀ kọ́, jẹ́ kí wọn wá sọ́dọ̀ mi fún ààbò; jẹ́ kí wọ́n wá àlàáfíà pẹ̀lúu mi, bẹ́ẹ̀ ni, jẹ́ kí wọn wá àlàáfíà pẹ̀lúu mi.”   Ní ọjọ́ iwájú Jákọ́bù yóò ta gbòǹgbò, Ísírẹ́lì yóò tanná yóò sì rudi èṣo rẹ̀ yóò sì kún gbogbo ayé.   Ǹjẹ́  Olúwa  ti lù ú gẹ́gẹ́ bí ó ti lu àwọn tí ó lù ú bolẹ̀? Ǹjẹ́ a ti pa á gẹ́gẹ́ bí a ti pa àwọn tí ó pa á?   Nípa ogun-jíjà àti lílé nílùú ni ó fi dojú kọ ọ́ pẹ̀lú ìjì gbígbóná ni ó lé e jáde, gẹ́gẹ́ bí ọjọ́ tí afẹ́fẹ́ ìlà oorùn fẹ́   Nítorí èyí báyìí ni ètùtù yóò ṣe wà fún ẹ̀ṣẹ̀ Jákọ́bù, èyí ni yóò sì jẹ́ èṣo kíkún ti ìmúkúrò ẹ̀ṣẹ̀ rẹ: Nígbà tí ó bá mú kí àwọn òkúta pẹpẹ dàbí òkúta ẹfun tí a fọ́ sí wẹ́wẹ́, kì yóò sí ọ̀pá Áṣérà tàbí pẹpẹ tùràrí tí yóò wà ní ìdúró.   Ìlú olódi náà ti dahoro, ibùdó ìkọ̀sílẹ̀, tí a kọ̀tì gẹ́gẹ́ bí aṣálẹ̀; níbẹ̀ ni àwọn ọmọ màlúù ti ń jẹko níbẹ̀ ni wọn ń sùn sílẹ̀; wọn sì jẹ gbogbo ẹ̀ka rẹ̀ tán.   Nígbà tí àwọn ẹ̀ka rẹ̀ gbẹ, a kán wọn dànù àwọn obìnrin wá wọ́n, sì fi wọ́n dáná nítorí àwọn ènìyàn tí òye kò yé ni wọ́n jẹ́; Nítorí náà ni Ẹlẹ́dàá wọn kò ṣe yọ́nú sí wọn. Ẹlẹ́dàá wọn kò sì síjú àánú wò wọ́n.   Ní ọjọ́ náà  Olúwa  yóò sì kó ooré láti ìṣàn omi Éúfírétì wá títí dé Wádì ti Éjíbítì, àti ìwọ, ìwọ ọmọ Ísírẹ́lì, ni a ó kójọ ní ọ̀kọ̀ọ̀kan.  Àti ní ọjọ́ náà, a ó fun fèrè ńlá kan. Gbogbo àwọn tí ń ṣègbé lọ ní Ásíríà àti àwọn tí ń ṣe àtìpó ní Éjíbítì yóò wá sin  Olúwa  ní òkè mímọ́ ní Jérúsálẹ́mù. 