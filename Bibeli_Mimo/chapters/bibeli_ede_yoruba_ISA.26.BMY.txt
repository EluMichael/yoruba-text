Orin Ìyìn Kan.  Ní ọjọ́ náà ni a ó kọ orin yìí ní ilẹ̀ Júdà: Àwa ní ìlú alágbára kan, Ọlọ́run fi ìgbàlà ṣe ògiri àti ààbò rẹ̀.   Ṣí àwọn ìlẹ̀kùn kí àwọn olódodo orílẹ̀ èdè kí ó lè wọlé, orílẹ̀ èdè tí ó pa ìgbàgbọ́ mọ́.   Ìwọ yóò paámọ́ ní àlàáfíà pípé ọkàn ẹni tí ó dúró ṣinṣin, nítorí ó gbẹ́kẹ̀lé ọ.   Gbẹ́kẹ̀lé  Olúwa  títí láé, nítorí  Olúwa ,  Olúwa  ni àpáta ayérayé náà.   Ó sọ àwọn tí ó ń gbé ní òkè di onírẹ̀lẹ̀ ó rẹ ìlú agbéraga náà nílẹ̀; ó sọ ọ́ di ilẹ̀ pẹrẹṣẹ ó sì sọ ọ́ sílẹ̀ nínú erùpẹ̀.   Ẹṣẹ̀ tẹ̀ ẹ́ mọ́lẹ̀ ẹṣẹ̀ aninilára n nì, ipaṣẹ̀ àwọn òtòsì.   Ipa ọ̀nà àwọn olódodo tẹ́jú Ìwọ adúró ṣinṣin, ìwọ mú ọ̀nà àwọn olódodo kúnná.   Bẹ́ẹ̀ ni,  Olúwa , rírìn ní ọ̀nà òfin rẹ àwa dúró dè ọ́; orúkọọ rẹ àti òkìkíì rẹ àwọn ni ohun tí ọkàn wa ń fẹ́.   Ọkàn mi ń pòùngbẹẹ̀ rẹ ní ọ̀gànjọ́ òru; ní òwúrọ̀ ni ẹ̀mí mi ń ṣàfẹ́rí rẹ. Nígbà tí ìdájọ́ọ̀ rẹ bá sọ̀kalẹ̀ sórí ayé àwọn ènìyàn yóò kọ́ ìṣòdodo.   Bí ó tilẹ̀ jẹ́ pé a fi oore-ọ̀fẹ́ hàn sí àwọn ìkà wọn kò kọ́ láti ṣòdodo; kódà ní ilẹ̀ àwọn tí ó dúró ṣinṣin wọ́n tẹ̀ṣíwájú láti máa ṣe ibi wọn kò sì ka ọlá ńlá  Olúwa  sí.     Olúwa , ti gbé ọwọ́ọ rẹ̀ sókè ṣùgbọ́n àwọn kò rí i. Jẹ́ kí wọ́n rí ìtara rẹ fún àwọn ènìyàn rẹ kí ojú kí ó tì wọ́n; jẹ́ kí iná tí a fi pamọ́ fún àwọn ọ̀ta rẹ jó wọn run.     Olúwa , ìwọ fi àlàáfíà lélẹ̀ fún wa; ohun gbogbo tí a ti ṣe yọrí ìwọ ni ó ṣe é fún wa.     Olúwa  Ọlọ́run wa, àwọn olúwa mìíràn lẹ́yìn rẹ ti jọba lé wa lórí, ṣùgbọ́n orúkọọ̀ rẹ nìkan ni àwa fi ọ̀wọ̀ fún.   Wọ́n ti kú báyìí, wọn ò sí láàyè mọ́; gbogbo ẹ̀mí tí ó ti kọjá lọ wọ̀nyí kò le dìde mọ́. Ìwọ jẹ́ wọ́n ní ìyà o sì sọ wọ́n di asán, Ìwọ pa gbogbo ìrántíi wọn rẹ́ pátapáta.   Ìwọ ti mú orílẹ̀ èdè gbòòrò,  Olúwa ; ìwọ ti mú orílẹ̀ èdè bí sí i. Ìwọ ti gba ògo fún araàrẹ; ìwọ ti sún gbogbo àwọn ààlà ilẹ̀ ṣẹ́yìn.     Olúwa , Wọ́n wá sọ́dọ̀ rẹ nínú ìpọ́njúu wọn; nígbà tí o jẹwọ́n ní ìyà, wọ́n tilẹ̀ fẹ́ ẹ̀ má le gbàdúrà kẹ́lẹ́ kẹ́lẹ́.   Gẹ́gẹ́ bí obìnrin tí ó lóyún tí ó sì fẹ́rẹ bímọ tí í rúnra tí ó sì ń sunkún nínú ìrora rẹ̀, bẹ́ẹ̀ gẹ́gẹ́ ni àwa rí níwájúu rẹ  Olúwa .   Àwa wà nínú oyún, a wà nínú ìrora ṣùgbọ́n, afẹ́fẹ́ ni a bí lọ́mọ. Àwa kò mú ìgbàlà wá sí ilẹ̀ ayé; àwa kọ́ ni a bí àwọn ènìyàn tí ó wà láyé.   Ṣùgbọ́n àwọn òkúu yín yóò wà láàyè ara wọn yóò dìde. Ìwọ tí o wà nínú erùpẹ̀, dìde nílẹ̀ kí o sì ké igbe ayọ̀. Ìrì rẹ dàbí ìrì òwúrọ̀, ayé yóò bí àwọn òkúu rẹ̀ lọ́mọ.   Ẹ lọ, ẹ̀yin ènìyàn mi, ẹ wọ ìyẹ̀wùu yín lọ kí ẹ sì ti àwọn ìlẹ̀kùn lẹ́yìn in yín, ẹ fi ara yín pamọ́ fún ìgbà díẹ̀ títí tí ìbínú un rẹ̀ yóò fi rékọjá.   Kíyèsíì,  Olúwa  ń jáde bọ̀ láti ibùgbé e rẹ̀ láti jẹ àwọn ènìyàn ilẹ̀ ayé ní ìyà fún ẹ̀ṣẹ̀ẹ wọn. Ayé yóò sì sọ àwọn ẹ̀jẹ̀ tí a ta sí oríi rẹ̀, kì yóò sì fi àwọn tí a ti pa pamọ́ mọ́. 