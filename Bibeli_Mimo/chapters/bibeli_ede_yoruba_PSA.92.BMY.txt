Sáàmù 92.  Ohun rere ni láti máa fi ọpẹ́ fún  Olúwa àti láti máa kọrin sí orúkọ Rẹ̀, Ọ̀gá ògo,   Láti kéde ìfẹ́ Rẹ̀ ní òwúrọ̀ àti òtítọ́ Rẹ̀ ní alẹ́   Lára ohùn èlò orin olókùn mẹ́wàá àti lára ohun èlò orin háàpù.   Nítorí ìwọ ni ó mú inú mi dùn nípa iṣẹ́ Rẹ  Olúwa ; èmi kọrin ayọ̀ sí iṣẹ́ ọwọ́ Rẹ.   Báwo ni isẹ́ Rẹ tí tóbi tó,  Olúwa , èrò inú Rẹ ìjìnlẹ̀ ni!   Òpè ènìyàn kò mọ̀ ọ́n, aṣiwèrè kò sì mọ̀ ọ́n,   Nígbà tí àwọn ènìyàn búburú bá rú jáde bí i koríko àti gbogbo àwọn olùṣe búburú gbèrú, wọn yóò run láéláé.   Ṣùgbọ́n ìwọ  Olúwa  ni a ó gbéga títí láé.   Nítorí nítòótọ́ àwọn ọ̀tá Rẹ,   Olúwa , nítòótọ́ àwọn ọ̀ta Rẹ yóò ṣègbé; gbogbo àwọn olùṣe búburú ní a ó fọ́nká.   Ìwọ tí gbé ìwo mi ga bí i ti màlúù igbó; òróró dídára ni a dà sími ní orí.   Ojú mi ti rí ìṣubú àwọn ọ̀ta mi; ìparun sí àwọn ènìyàn búburú tí ó dìde sí mi.   Olódodo yóò gbèrú bí i igi ọ̀pẹ, wọn yóò dàgbà bí i igi kédárì Lẹ́bánónì;   Tí a gbìn si ilé  Olúwa , Wọn yóò rúwé nínú àgbàlá Ọlọ́run wa.   Wọn yóò máa so èso ní ìgbà ogbó wọn yóò dúró ní àkọ̀tun, wọn yóò sì tutù nini,   Láti fihàn pé “Ẹni ìdúró ṣinṣin ni  Olúwa ; òun ni àpáta mi, kò sì sí aburú kankan nínú Rẹ̀” 