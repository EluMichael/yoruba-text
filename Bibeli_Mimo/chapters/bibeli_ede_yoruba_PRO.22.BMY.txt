Orúkọ Rere Sàn Ju Ọrọ̀ Lọ.  Yíyan orúkọ rere ṣàn ju púpọ̀ ọrọ̀ lọ, àti ojúrere dára ju fàdákà àti wúrà lọ.   Ọlọ́rọ̀ àti tálákà péjọ pọ̀:   Olúwa  ni ẹlẹ́dàá gbogbo wọn.   Ọlọ́gbọ́n ènìyàn ti rí ibi tẹ́lẹ̀, ó ṣé ara rẹ̀ mọ́: ṣùgbọ́n àwọn òpè tẹ̀síwájú, a sì jẹ wọ́n níyà.   Èrè ìrẹ̀lẹ̀ àti ìbẹ̀rù  Olúwa  ni ọrọ̀ ọlá, àti ìyè.   Ègún àti ìdẹkun ń bẹ ní ọ̀nà aláyídáyidà: ẹni tí ó bá pa ọkàn rẹ̀ mọ́ yóò jìnnà sí wọn.   Tọ́ ọmọdé ní ọ̀nà tí yóò tọ̀: nígbà tí ó bá dàgbà, kì yóò kúrò nínú rẹ̀.   Ọlọ́rọ̀ ṣe olórí olùpọ́njú, ajigbésè sì ṣe ìránṣẹ́ fún ẹni tí a jẹ ní gbèsè.     Ẹni tí ó bá fúnrúgbìn ẹ̀ṣẹ̀, yóò ká aṣán: ọ̀pá ìbínú rẹ̀ yóò kùnà.   Ẹni tí ó ní ojú àánú ni a ó bùkún fún; nítorí tí ó fi nínú oúnjẹ rẹ̀ fún olùpọ́njú.   Lé ẹlẹ́gàn sí ìta, ìjà yóò sì jáde; nítòótọ́ ìjà àti ẹ̀gàn yóò dẹ́kun.   Ẹni tí ó fẹ́ ìwà-funfun ti àyà, tí ó sì ń sọ̀rọ̀ iyì jáde, ọba yóò ṣe ọ̀rẹ́ rẹ̀.   Ojú  Olúwa  pa ìmọ̀ mọ́, ó sì yí ọ̀rọ̀ olùrékọjá pò.   Ọ̀lẹ wí pé, “Kìnnìún ń bẹ lóde! Ó pa mí ní ìgboro!”   Ẹnu àwọn Àṣẹ́wó obìnrín, ihò jínjìn ni; ẹni tí a ń bínú sí láti ọ̀dọ̀  Olúwa  wá ni yóò ṣubú sínú rẹ̀.   Àyà ọmọdé ni ìwà-wèrè dì sí; ṣùgbọ́n pàṣán ìtọ́ni ni yóò lé e jìnnà kúrò lọ́dọ̀ rẹ̀.   Ẹni tó ń ni talákà lára láti ní ọrọ̀, tí ó sì ń ta ọlọ́rọ̀ lọ́rẹ, yóò di aláìní bí ó ti wù kó rí. Gbọ́ ọ̀rọ̀ ọlọ́gbọ́n ènìyàn.   Dẹtí rẹ sílẹ̀, kí o gbọ́ ọ̀rọ̀ àwọn ọlọ́gbọ́n, kí o sì fi àyà rẹ sí ẹ̀kọ́ mi.   Nítorí ohun dídùn ni bí ìwọ bá pa wọ́n mọ́ ní inú rẹ; nígbà tí a sì pèṣè wọn tán ní ètè rẹ.   Kí ìgbẹ́kẹ̀lé rẹ lè wà níti  Olúwa , èmi fi hàn ọ́ lónìí, àní fún ọ.   Èmi kò ha ti kọ̀wé ohun dáradára sí ọ níti ìmọ̀ràn àti níti ẹ̀kọ́,   Kí ó lè mú ọ mọ dídájú ọ̀rọ̀ òtítọ́; kí ìwọ le máa fi ìdáhùn òtítọ́ fún àwọn tí ó rán ọ?   Má ṣe ja talákà ní olè, nítorí tí ó jẹ́ talákà: bẹ́ẹ̀ ni kí o má sì ṣe ni olùpọ́njú lára ní ibodè:   Nítorí  Olúwa  yóò gbéjà wọn, yóò sì gba ọkàn àwọn tí ń gba tiwọn náà.   Má ṣe bá oníbìínu ènìyàn ṣe ọ̀rẹ́; má sì ṣe bá ọkùnrin onínú-fùfù rìn.   Kí ìwọ má ba à kọ́ ìwà rẹ̀, ìwọ a sì gba ìkẹ́kùn fún ara rẹ.   Má ṣe wà nínú àwọn tí ń ṣe ìgbọ̀wọ́, tàbí nínú àwọn tí ó dúró fún gbèsè.   Bí ìwọ kò bá ní nǹkan tí ìwọ ó fi ṣan, nítorí kín ni yóò ṣe gba ẹní rẹ kúrò lábẹ́ rẹ?   Má ṣe yẹ ààlà ilẹ ìgbàanì, tí àwọn baba rẹ ti pa.   Ìwọ ha rí ènìyàn tí ó ń fi ìmẹ́lẹ́ ṣe iṣẹ́ rẹ̀? Òun yóò dúró níwájú àwọn ọba; òun kì yóò dúró níwájú àwọn ènìyàn lásán. 