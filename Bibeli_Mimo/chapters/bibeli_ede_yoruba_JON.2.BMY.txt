Àdúrà Jónà.  Ngbà náà ni Jónà gbàdúrà sí  Olúwa  Ọlọ́run rẹ̀ láti inú ẹja náà wá,  Ó sì wí pé: “Nínú ìpọ́njú mi ni mo kígbe sí  Olúwa , òun sì gbọ́ ohùn mi. Mo kígbe láti inú ipò òkú, mo pè fún iraǹwọ́, ìwọ sì gbọ́ ohùn mi.   Nítorí tí ìwọ ti sọ mí sínú ibú, ní àárin òkun, ìṣàn omi sì yí mi káàkiri; gbogbo bíbì omi àti rírú omi ré kọjá lórí mi.   Nígbà náà ni mo wí pé, ‘a ta mí nù kúrò níwájú rẹ; ṣùgbọ́n ṣíbẹ̀ èmi yóò tún máa wo ìhà tẹ́ḿpìlì mímọ́ rẹ.’   Omi yí mi káàkiri, àní títí dé ọkàn; ibú yí mi káàkiri, a fi koríko odò wé mi lórí.   Èmi ṣọ̀kalẹ̀ lọ sí ìṣàlẹ̀ àwọn òkè ńlá; ilẹ̀ ayé pẹ̀lú ìdènà rẹ̀ yí mi ká títí: ṣùgbọ́n ìwọ ti mú ẹ̀mí mi wá sókè láti inú ibú wá,   Olúwa  Ọlọ́run mi.   “Nígbà tí ó rẹ ọkàn mi nínú mi, èmi rántí rẹ,  Olúwa , àdúrà mi sì wá sí ọ̀dọ̀ rẹ, nínú tẹ́ḿpìlì mímọ́ rẹ.   “Àwọn tí ń fàmọ́ òrìṣà èké kọ àánú ara wọn sílẹ̀.   Ṣùgbọ́n èmi yóò fi orin ọpẹ́, rúbọ sí ọ. Èmi yóò san ẹ̀jẹ́ tí mo ti jẹ́. ‘Igbàlà wá láti ọdọ  Olúwa .’ ”     Olúwa  sì pàṣẹ fún ẹja náà, ó sì pọ Jónà sí orí ilẹ̀ gbígbẹ. 