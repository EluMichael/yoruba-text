Pín Pín Ilẹ Náà.  “Ìwọ̀nyí ni àwọn ẹ̀yà tí a kọ sílẹ̀ pẹ̀lú orúkọ wọn: Ní òpin àríwá, Dánì yóò ni ìpín kan; èyí yóò tẹ̀lé ọ̀nà Hétílónù sí létí Hámátì; Hásárì Énánù àti ààlà àríwá tí Dámásíkù tí ó kángun sí Hámátì yóò jẹ́ ara ààlà rẹ̀ láti ìhà ìlà oòrùn títí lọ sí ìhà ìwọ̀ oòrùn.   “Àsárì yóò ní ìpín kan; yóò jẹ́ ààlà agbégbé dánì láti ìlà oòrùn lọ sí ìwọ oòrùn.   “Náfítalì yóò ní ìpín kan; èyí yóò jẹ́ ààlà agbégbé Ásárì láti ìlà oòrùn lọ sí ìwọ̀ oòrùn.   “Mánásè yóò ní ìpín; èyí yóò jẹ́ ààlà ti agbégbé Náfátalì láti ìlà oòrùn sí ìwọ̀ oòrùn.   “Éfúráímù yóò ní ìpín kan; èyí yóò jẹ́ ààlà agbégbé Mánásè láti ìlà oòrùn lọ sí ìwọ oòrùn.   “Rúbẹ́nì yóò ní ìpín kan; èyí yóò jẹ́ ààlà agbégbé Éfúráímù láti ìlà oòrùn títí dé ìwọ̀ oòrùn.   “Júdà yóò ní ìpín kan; èyí yóò jẹ́ ààlà agbégbé Rúbẹ́nì láti ìlà oòrùn lọ sí ìwọ̀ oòrùn.   “Ààlà agbégbé Júdà láti ìlà oòrùn dé ìwọ̀ oòrùn yóò jẹ́ ìpín tí ìwọ yóò gbé kalẹ̀ gẹ́gẹ́ bí ẹ̀bùn pàtàkì. Yóò jẹ́ ẹgbẹ̀rún mẹ́ẹ̀dọ́gbọ̀n ìgbọ̀nwọ́ (25,000) ní fífẹ̀, gígùn rẹ̀ láti ìlà oòrùn lọ sí ìwọ̀ oòrùn yóò jẹ́ bákan náà pẹ̀lú àwọn ìpín ẹ̀yà kọ̀ọ̀kan; ilé mímọ́ yóò wà ní àárin gbùngbùn rẹ̀.   “Ìpín pàtàkì tí ìwọ yóò fifún  Olúwa  yóò jẹ́ ẹgbẹ̀rún mẹ́ẹ̀dọ́gbọ̀n (25,000) ní gígùn àti ẹgbẹ̀rún mẹ́wàá (10,000) ìgbọ̀nwọ́ ni fífẹ̀.  Èyí yóò jẹ́ ìpín ibi mímọ́ fún àwọn àlùfáà. Yóò jẹ́ ẹgbẹ̀rún mẹ́ẹ̀dọ́gbọ̀n (25,000) ìgbọ̀nwọ́ ni gígùn ní ìhà àríwá, ẹgbẹ̀rún mẹ́wàá (10,000) ìgbọ̀nwọ́ ni ìhà ìlà oòrùn, ó sì jẹ́ ẹgbẹ̀rún mẹ́ẹ̀dọ́gbọ̀n (25,000) ìgbọ̀nwọ́ ní gígùn ní ìhà gúsù. Ní àárin gbùngbùn rẹ̀ ní ilé fún  Olúwa  yóò wà.  Èyí yóò wà fún àwọn àlùfáà tí a yà sí mímọ́, àwọn Sódókítì tí wọn jẹ́ olóòótọ́ nínú sí sin mí, ti wọn kò sì sáko lọ bí ti àwọn Léfì ṣe se nígbà tí àwọn Ísírẹ́lì sáko lọ.  Èyí yóò jẹ́ ẹ̀bùn pàtàkì fún wọn láti ara ìpín ibi mímọ́ ilẹ̀ náà, ìpín tí ó jẹ́ mímọ́ jùlọ, tí ó jẹ́ ààlà agbégbé àwọn Léfì.   “Lẹ́gbẹ̀ẹ́ agbégbé àwọn àlùfáà, àwọn Léfì yóò pín ìpín kan tí ó jẹ́ ẹgbẹ̀rún mẹ́ẹ̀dọ́gbọ̀n (25,000) ìgbọ̀nwọ́ ní gígùn àti ẹgbẹ̀rún mẹ́wàá (10,000) ìgbọ̀nwọ́ ní fífẹ̀. Gígùn rẹ̀ ní àpapọ̀ yóò jẹ́ ẹgbẹ̀rún mẹẹdọ́gbọ̀n (25,000) ìgbọ̀nwọ́, àti fífẹ̀ rẹ̀ yóò jẹ́ ẹgbẹ̀rún mẹ́wàá (10,000) ìgbọ̀nwọ́.  Wọn kò gbọdọ̀ tà tàbí jìrọ̀ ìkankan nínú rẹ̀. Èyí yìí ni ó dára jùlọ lára ilẹ náà, a kò sì gbọdọ̀ fifún ẹlòmíràn nítorí pé ó jẹ́ mímọ́ fún  Olúwa .   “Agbègbẹ tí o ṣẹ́kù, tí ń ṣe ẹgbẹ̀rún márùn-ún (5,000) ìgbọ̀nwọ́ ni fífẹ̀ àti ẹgbẹ̀rún mẹ́ẹ̀dọ́gbọ̀n (25,000) ìgbọ̀nwọ́ ní gígùn, yóò wà fun àjùmọ̀lò àwọn ará ìlú ńlá náà fún ilé gbígbé àti fún ilẹ̀ ìjẹ fún àwọn ẹran ọ̀sàn. Ìlú ńlá náà yóò wà ní àárin rẹ̀,  Ìwọ̀nyí sì ní bi a ṣe wọ̀n ọ́n: ní ìhà àríwá ẹgbẹ̀rún mẹ́rin ó lé ẹ̀ẹ́dẹ́gbẹ̀ta (4,500) ìgbọ̀nwọ́, ni ìhà gúsù ẹgbẹ̀rún mẹ́rin ó lé ẹ̀ẹ́dẹ́gbẹ̀ta (4,500) ìgbọ̀nwọ́, ní ìhà ìlà oòrùn ẹgbẹ̀rún mẹ́rin ó lé ẹ̀ẹ́dẹ́gbẹ̀ta (4,500) ìgbọ̀nwọ́ àti ní ìhà ìwọ̀ oòrùn ẹgbẹ̀rún mẹ́rin ó lé ẹ̀ẹ́dẹ́gbẹ̀ta (4,500) ìgbọ̀nwọ́.  Ilẹ̀ ìjẹ fún àwọn ẹran ọ̀sìn fún ìlú ńlá náà yóò jẹ igba àti àádọ́ta (250) ìgbọ̀nwọ́ ní ìhà gúsù, ìgbà àti ìgbà pẹ̀lú àádọ́ta (250) ìgbọ̀nwọ́ ní ìhà ìwọ̀ oòrùn.  Èyí tí ó kù ní agbégbé náà, tí ó jẹ́ ààlà ìpín ibi mímọ́, gígùn rẹ̀ yóò sì jẹ́ ẹgbẹ̀rún mẹ́wàá (10,000) ìgbọ̀nwọ́ ní ìhà ìlà oòrùn àti ẹgbẹ̀rún mẹ́wàá (10,000) ìgbọ̀nwọ́ ni ìhà ìlà oòrùn àti ẹgbẹ̀rún mẹ́wàá (10,000) ìgbọ̀nwọ́ ní ìhà ìwọ̀ oòrùn. Ìpèsè rẹ̀ yóò fi kún oúnjẹ fún àwọn òsísẹ́ ìlú ńlá náà.  Àwọn òsìsẹ́ láti ìlú ńlá náà, tí ó ń dáko níbẹ̀ yóò wá láti gbogbo àwọn ẹ̀yà Ísírẹ́lì.  Gbogbo ìpín náà yóò rí bákan náà ní ẹ̀gbẹ́ mẹ́rẹ̀ẹ̀rin, èyí yóò jẹ́ ẹgbẹ̀rún mẹ́ẹ̀dọ́gbọ̀n (25,000) ìgbọ̀nwọ́ ní ẹgbẹ kọ̀ọ̀kan. Gẹ́gẹ́ bí ẹ̀bùn pàtàkì ìwọ yóò fi ìpín ibi mímọ́ sí ẹ̀gbẹ́ kan, papọ̀ mọ́ ohun ìní ìlú ńlá náà.   “Èyí tí ó sẹ́kù ni ẹ̀gbẹ́ méjèèjì agbégbé tí ó jẹ́ ìpín ibi mímọ́ àti ohun ìní ìlú ńlá náà yóò jẹ́ ti àwọn ọmọ aládé. Yóò lọ títí dé ìhà ìlà oòrùn láti ẹgbẹ̀rún mẹ́ẹ̀dọ́gbọ̀n (25,000) ìgbọ̀nwọ́ ti ìpín ibi mímọ́ títí dé ààlà ìlà oòrùn. Agbégbé méjèèjì wọ̀nyí ni gígùn àwọn ìpín ẹlẹ́yàmẹ́yà yóò jẹ́ ti àwọn ọmọ aládé, àti ìpín ibi mímọ́ pẹ̀lú tẹ́ḿpìlì yóò wa ní àárin wọn.  Ilẹ̀ ìní àwọn Léfì àti ohun ìní ìlú ńlá náà yóò wà ni àárin agbégbé tí ó jẹ́ ti àwọn ọmọ aládé. Agbégbé tí ó jẹ́ ti àwọn ọmọ aládé yóò wà ní àárin ààlà tí Júdà àti ààlà tí Bénjámínì.   “Níti àwọn ẹ̀yà tí ó kù: Bẹ́ńjámínì yóò ní ìpín kan; Yóò wà láti ìhà ìlà oòrùn títí dé ìhà ìwọ̀ oòrùn.   “Símónì yóò ní ìpín kan: Yóò jẹ́ ààlà agbégbé Bẹ́ńjámínì láti ìlà oòrùn lọ sí ìwọ̀ oòrùn.   “Ísàkárì yóò ní ìpín kan: yóò jẹ́ ààlà agbégbé Símónì láti ìlà oòrùn sí ìwọ̀ oòrùn.   “Sébúlónì yóò ní ìpín kan; yóò jẹ́ ààlà agbégbé Isàkárì láti ìlà oòrùn sí ìwọ̀ oòrùn.   “Gádì yóò ní ìpín; yóò jẹ́ ààlà agbégbé Sébúlónì láti ìlà oòrùn sí ìwọ̀ oòrùn.   “Ààlà tí gúsù Gádì yóò dé gúsù láti Támárì lọ sí odò Méríbà Kádésì lẹ́yìn náà títí dé Wádì ti Éjíbítì lọ sí òkun ńlá fún àwọn ẹ̀yà Ísírẹ́lì, ìwọ̀nyí ní yóò sì jẹ́ ìpín wọn” ní  Olúwa  Ọba wí.   “Èyí ni ilẹ̀ tí ẹ̀yin o fi ìbò pín ní ogún fún àwọn ẹ̀yà Ísírẹ́lì, wọ̀nyí sì ni ìpín wọn,” ní  Olúwa  Ọlọ́run wí.   “Ìwọ̀nyí ní yóò jẹ́ ẹnu ọ̀nà àbájáde ìlú ńlá náà: Bẹ̀rẹ̀ láti ìhà àríwá, ti ó jẹ́ ẹgbẹ̀rún mẹ́rin ó lè ẹ̀ẹ́dẹ́gbẹ̀ta (4,500) ìgbọ̀nwọ́ ni gígùn,  ẹnu ọ̀nà ìlú ńlá náà ní àwa yóò fi orúkọ àwọn ẹ̀yà Ísírẹ́lì pè. Àwọn ọ̀nà mẹ́tẹ̀ẹ̀ta ní ìhà àríwá ní yóò jẹ́ ọ̀nà tí Rúbẹ́nì, ọ̀nà tí Júdà ọ̀nà tí Léfì   “Ní ìhà ìlà oòrùn, èyí tí ó jẹ́ ẹgbẹ̀rún mẹ́rin ó lé ẹ̀ẹ́dẹ́gbẹ̀ta ìgbọ̀nwọ́ ní gígùn, ni ojú ọ̀nà mẹ́ta yóò wà: ọ̀nà Jósẹ́fù, ọ̀nà tí Bẹ́ńjámínì àti ọ̀nà tí Dánì.   “Ní ìhà gúsù, èyí tí wíwọ̀n rẹ̀ jẹ́ ẹgbẹ̀rún mẹ́rin ó lè ẹ̀ẹ́dẹ́gbẹ̀ta (4,500) ìgbọ̀nwọ́ ní ojú ọ̀nà mẹ́ta yóò wà: ojú ọ̀nà Símónì, ojú ọ̀nà Ísákárì àti ojú ọ̀nà Sébúlónì.   “Ní ìhà ìwọ̀ oòrùn, èyí tí ó jẹ́ ẹgbẹ̀rún mẹ́rin ó lé ẹ̀ẹ́dẹ́gbẹ̀ta (4,500) ìgbọ̀nwọ́ ni gígùn, ní ojú ọ̀nà mẹ́ta yóò wà: ojú ọ̀nà Gádì, ojú ọ̀nà Ásárì àti ojú ọ̀nà Náfítalì.   “Jíjnìnà rẹ̀ yípo yóò jẹ́ ẹgbẹ̀rún méjìdínlógún (18,000) ìgbọ̀nwọ́. “Orúkọ ìlú náà láti ìgbà náà yóò jẹ́:   Olúwa  wà níbẹ̀.” 