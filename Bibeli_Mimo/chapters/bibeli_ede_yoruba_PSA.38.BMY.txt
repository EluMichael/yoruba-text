Sáàmù 38.    Olúwa Má ṣe bá mi wí nínú ìbínú Rẹ, bẹ́ẹ̀ ni kí o má ṣe fi ìyà jẹ mí nínú ìrunú Rẹ̀.   Nítorí tí ọfà Rẹ kàn mọ́ mi ṣinṣin, ọwọ́ Rẹ sì kì mí mọ́lẹ̀.   Kò sí ibi yíyè ní ara à mi nítorí ìbínú Rẹ; kò sí àlàáfíà nínú egungun mi nítorí i ẹ̀ṣẹ̀ mi.   Nítorí àìṣedédé mi ti borí mi mọ́lẹ̀; wọ́n tó ìwọ̀n bi àjàgà tí ó wúwo jù fún mi:   Ọgbẹ́ mi ń rùn ó sì díbàjẹ́ nítorí òmùgọ̀ mi;   Èmi ń jòwèrè: orí mi tẹ̀ ba gidigidi èmi ń sọ̀fọ̀ rìn kiri ní gbogbo ọjọ́.   Nítorí ẹ̀gbẹ́ mi kún fún ìgbóná ti ń jó ni kò sì sí ibi yíyè ní ara mi,   Ara mi hù, a sì wó mi jégéjégé; mo ké rora nítorí ìrúkèrúdò àyà mi.     Olúwa , gbogbo a áyun mi ń bẹ níwájú Rẹ; ìmí ẹ̀dùn mi kò sá pamọ́ fún ọ.   Àyà mi ń mí hẹlẹ, agbára mi yẹ̀ mí sílẹ̀ bí ó ṣe ti ìmọ́lẹ̀ ojú mi ni, ó ti lọ kúrò lára mi.   Àwọn ọ̀rẹ́ mi àti àwọn ẹlẹgbẹ́ mi dúró lókèèrè réré kúrò níbi ìpọ́njú mi, àwọn alábàágbé é mi, dúró lókèèrè.   Àwọn tí n wá ẹ̀mí mi dẹ okùn sílẹ̀ fún mi; àti àwọn tí ó fẹ́ pa mí lára ń sọ̀rọ̀ nípa ìparun, wọ́n sì ń gbérò ẹ̀tàn ní gbogbo ọjọ́.   Ṣùgbọ́n mo dàbí adití odi, èmi kò gbọ́ ọ̀rọ̀; àti bí odi, tí kò le sọ̀rọ̀.   Ní tòótọ́, mo rí bí ọkùnrin tí kò gbọ́ràn, àti bí ẹnu ẹni tí kò sí ìjiyàn.   Ṣùgbọ́n sí ọ  Olúwa , ìwọ ni mo dúró dè; ìwọ ni,   Olúwa  Ọlọ́run mi, ẹni tí yóò dáhùn.   Nítorí tí mo gbàdúrà, “Gbóhùn mi, kí wọn má ba à yọ̀ mí; nígbà tí ẹsẹ̀ mi bá yọ̀ wọn yóò máa gbé ara wọn ga sí mi”.   Nítorí tí mo ti ṣe tán láti ṣubú, ìrora mi sì wà pẹ̀lú mi nígbà gbogbo.   Mo jẹ́wọ́ ìrékọjá mi; àánú sì ṣe mí fún ẹ̀ṣẹ̀ mi.   Àwọn tí ó jẹ́ ọ̀tá mi láì ní ìdí pàtàkì, wọ́n lágbára púpọ̀, ọ̀pọ̀lọpọ̀ ni àwọn tí ó kórìírá mi lọ́nà òdì.   Àwọn tí wọn ń fi ibi san rere fún mi àwọn ni ọ̀ta mi nítorí pé mò ń tọ ire lẹ́yìn.   Má ṣe kọ̀ mí sílẹ̀, ìwọ  Olúwa ! Ọlọ́run mi Má ṣe jìnnà sí mi   Yára láti ràn mí lọ́wọ́,   Olúwa , Olùgbàlà mi. 