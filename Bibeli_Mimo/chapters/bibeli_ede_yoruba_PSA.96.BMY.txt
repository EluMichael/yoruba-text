Sáàmù 96.    Ẹ kọrin tuntun sí  Olúwa : Ẹ kọrin sí  Olúwa  gbogbo ayé.   Ẹ kọrin sí  Olúwa , yin orúkọ Rẹ̀ ẹ sọ ti ìgbàlà Rẹ̀ ní ọjọ́ dé ọjọ́   Ẹ sọ ti ògo Rẹ̀ láàrin àwọn orílẹ̀ èdè àti iṣẹ́ ìyanu Rẹ̀ láàrin gbogbo ènìyàn.   Nítorí títóbi ní  Olúwa  ẹni tí ìyìn tọ sí; òun ní o yẹ kí a bẹ̀rù ju gbogbo òrìsà lọ   Nítorí aṣán ni gbogbo àwọn òrìsà orílẹ̀ èdè ṣùgbọ́n  Olúwa  dá àwọn ọ̀run   Ọlá àti ọlá ńlá wà ni ìwájú Rẹ̀ agbára àti ògo wà ní ibi mímọ́ Rẹ̀.   Ẹ fi fún  Olúwa , ẹ yin ìbátan ènìyàn Ẹ fi agbára àti ògo fún  Olúwa   Ẹ fi ògo tí o tọ́ sí  Olúwa  fún un; ẹ mú ọrẹ wá, kí ẹ sì wá sí àgbàlá Rẹ̀   Ẹ máa sin  Olúwa  ninú ẹwà ìwà mímọ́ Rẹ̀; ẹ wárìrì níwájú Rẹ̀ gbogbo ayé.   Sọ láàrin àwọn orílẹ̀ èdè, “ Olúwa  jọba a fi ìdí ayé mú lẹ̀, tí kò sì lè yí; ẹni tí yóò fi òtítọ́ ṣe ìdájọ́ ènìyàn.”   Jẹ́ kí àwọn ọ̀run kí ó yọ̀, kí ayé sì dùn jẹ́ kí òkun kí ó hó pẹ̀lú ohun gbogbo tí ń bẹ nínú Rẹ̀.   Jẹ́ kí oko kún fún ayọ̀ àti ohun gbogbo ti ń bẹ nínú Rẹ̀: nígbà náà ni gbogbo igi igbó yóò máa yọ̀   Wọn yóò kọrin níwájú  Olúwa , nítorí ti ó ń bọ́ wá, òun bọ̀ wá ṣe ìdájọ́ ayé yóò fi òdodo ṣe ìdájọ́ ayé àti ti àwọn ènìyàn ni yóò fí òtítọ́ Rẹ̀ ṣe. 