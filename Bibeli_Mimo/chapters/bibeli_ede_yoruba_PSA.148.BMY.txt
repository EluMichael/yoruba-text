Sáàmù 148.  Ẹ fi ìyìn fún  Olúwa Ẹ fi ìyìn fún  Olúwa  láti ọ̀run wá Ẹ fi ìyìn fún un níbi gíga   Ẹ fi ìyìn fún un, gbogbo ẹ̀yin ángẹ́lì Rẹ̀ Ẹ fi ìyìn fún un, gbogbo ẹ̀yin ọmọ ogun Rẹ̀   Ẹ fi ìyìn fún un, oòrùn àti òṣùpá Ẹ fi ìyìn fún un, gbogbo ẹ̀yin ìràwọ̀ ìmọ́lẹ̀.   Ẹ fi ìyìn fún un, ẹ̀yin ọ̀run àwọn ọ̀run gíga àti ẹ̀yin omi tí ń bẹ ní òkè ọ̀run   Ẹ jẹ́ kí wọn kí ó yin orúkọ  Olúwa nítorí ó pàṣẹ a sì dá wọn   Ó fi ìdí wọn múlẹ̀ láé àti láéláé ó sì ti ṣe ìlànà kan tí kì yóò já.   Ẹ yin  Olúwa  láti ilẹ̀ ayé wá ẹ̀yin ẹ̀dá inú òkun títóbi àti ẹ̀yin ibú òkun   Mọ̀nàmọ́ná àti òjò yìnyín ìdí omi àti àwọn ìkùùku, ìjì líle tí ń mú ọ̀rọ̀ Rẹ̀ ṣẹ;   Òkè ńlá àti gbogbo òkè kékèké, igi eléso àti gbogbo igi kédárì,   Àwọn ẹranko ńlá àti ẹran ọ̀sìn gbogbo ohun afàyàfà àti àwọn ẹyẹ abìyẹ́:   Àwọn ọba ayé àti ènìyàn áye gbogbo àwọn ọmọ aládé àti gbogbo àwọn onídájọ́ ayé,   Ọ̀dọ́mọkùnrin àti ọ̀dọ́mọbìnrin àwọn arúgbó àti àwọn ọmọdé.   Ẹ jẹ́ kí wọn kí ó yin orúkọ  Olúwa nítorí orúkọ Rẹ̀ nìkan ni ó ní ọlá ògo Rẹ̀ kọjá ayé àti ọ̀run   Ó sì gbé ìwo kan sókè fún àwọn ènìyàn Rẹ̀, ìyìn fún gbogbo ènìyàn mímọ́ Rẹ̀ àní fún àwọn ọmọ Ísírẹ́lì, àwọn ènìyàn tí ó súnmọ́ ọ̀dọ̀ Rẹ̀. Ẹ fi ìyìn fún  Olúwa . 