Wò Mí Kí O Sì Yè.  Gbọ́ ọ̀rọ̀ yìí, ìwọ ilé Ísírẹ́lì, ìpohùnréré ẹkún tí mo ṣe nípa rẹ:   “Wúndíá Ísírẹ́lì ṣubú láì kò sì le padà dìde ó di ẹni ìkọ̀tì ní ilẹ̀ rẹ̀ kò sí ẹni tí yóò gbé e nàró.”   Èyí ni ohun tí  Olúwa  ọ̀gá ògo wí: “Ìlú tí ẹgbẹ̀rún alágbára ti jáde, yóò dín ku ọgọ́run ní Ísírẹ́lì. Ìlú tí ọgọ́run alàgbà ti jáde yóò ṣẹ́ku ẹni mẹ́wàá.”   Èyí ni ohun tí  Olúwa  sọ fún ilé Ísírẹ́lì: “Wá mi kí o sì yè;   Ẹ má ṣe wá Bẹ́tẹ́lì, Ẹ má ṣe lọ sí Gílígálì Ẹ má ṣe rìnrìn àjò lọ sí Bíáṣébà. Nítorí dájúdájú a ó kó Gílígálì ní ìgbèkùn A ó sì sọ Bẹ́tẹ́lì di asán.”   Ẹ wá  Olúwa , ẹ̀yin yóò sì yè, Kí ó má ba à gbilẹ̀ bí iná ní Jósẹ́fù A sì jó o run Bẹ́tẹ́lì kò sì ní rí ẹni tí yóò bomi pa á.   Ẹ̀yin tí ẹ̀ sọ òdodo di ìkorò Tí ẹ sì gbé olódodo ṣánlẹ̀   Ẹni tí ó dá ìràwọ̀ Píláédì àti Óríónì Ẹni tí ó sọ òru dúdú di òwúrọ̀ Tí ó sọ ọjọ́ dúdú di ìmọ́lẹ Ẹni tí ó wọ́ omi òkun jọpọ̀ Tí ó sì rọ̀ wọ́n sí orí ilẹ̀   Olúwa  ni orúkọ rẹ̀,   Ó fọ́n ìparun sí ìlú olódi Tí ó sì sọ àwọn ibùgbé àwọn ọmọ aládé di ahoro   Ìwọ kórìíra ẹni tí ń ṣòdì ní ẹnu ibodè ó sì ń pẹ̀gàn ẹni tí ń sọ òtítọ́   Ìwọ ń tẹ talákà mọ́lẹ̀ o ń fi ipá gba ọkà lọ́wọ́ wọn Nítorí náà, ìwọ ti fi òkúta tí a gbẹ́ kọ́lé ṣùgbọ́n ẹ kò sì ní gbé inú wọn Nítòótọ́ ìwọ ti gbin ọgbà àjàrà tí ó lẹ́wà. Ìwọ kò ní mu wáìnì inú wọn   Nítorí mo mọ iye àìṣedédé rẹ mo sì mọ bí ẹ̀ṣẹ̀ rẹ tí tóbi tó. Ìwọ ni olódodo lára, ìwọ sì ń gba àbẹ̀tẹ́lẹ̀ o sì ń fi òtítọ́ du talákà ní ilé ẹjọ́   Àwọn ọlọgbọ́n máa ń dákẹ́ jẹ́ẹ́ ní àkókò wọ̀nyí Nítorí búburú ni gbogbo ọjọ́.   Wá rere, má ṣe wá búburú kí ìwọ ba à le yè Nígbà náà ni  Olúwa  alágbára yóò wà pẹ̀lú ù rẹ. Òun yóò sì wà pẹ̀lú ù rẹ bí ìwọ ṣe wí   Kòrìírà búburú kí o sì fẹ́ rere Dúró ní orí òtítọ́ ní ilé ẹjọ́ Bóyá  Olúwa  Ọlọ́run alágbára yóò síjú àánú wo ọmọ Jósẹ́fù tó ṣẹ́kù   Nítorí èyí ni ohun tí  Olúwa , Ọlọ́run alágbára wí: “Ẹkún yóò wà ní àwọn òpópónà igbe ìnira yóò sì wà ní àwọn gbàgede ìlú A ó kó àwọn àgbẹ̀ jọ láti sunkún Àti àwọn tí ń ṣọ̀fọ̀ láti pohùnréré ẹkún   Ìpohùnréré ẹkún yóò wà ní gbogbo ọgbà àjàrà Nítorí èmi yóò la àárin yín kọjá,” ni  Olúwa  wí.   Ègbé ni fún ìwọ tí ó pẹ́ nítorí ọjọ́  Olúwa kí ni ìwọ fi pẹ́ fún ọjọ́  Olúwa ? Ìmọ́lẹ̀ yóò di òkùnkùn ní ojú ọjọ́   Yóò dàbí ọkùnrin tí ó sá láti ẹnu àmọ̀tẹ́kùn. Tí ó padà wá bọ́ sí ẹnu ẹkùn yóò dàbí ẹni tí ó wọ ilé rẹ̀ lọ tí ó simi lé ògiri ilé rẹ̀ tí ejò sì bù ú ṣán.   Ǹjẹ́ ọjọ́  Olúwa  kò ha ní ṣókùnkùn dípò kí ó ní ìmọ́lẹ̀? Tí ó sì ṣókùnkùn dúdú láìsí ìmọ́lẹ̀ kankan níbẹ̀   “Mo kórìíra, mo kẹ́gàn àwọn àṣè ẹ̀sìn in yín Èmi kò sì ní inú dídùn sí àpèjọ yín   Bí ó tilẹ̀ jẹ́ pé ẹ mú ọrẹ sísun àti ọrẹ ọkà wá Èmi kò ní tẹ́wọ́n gbà wọ́n Bí ó tilẹ̀ jẹ́ pé ẹ mú àṣàyàn ọrẹ àlàáfíà wá. Èmi kò ní náání wọn.   Ẹ gbé ariwo orin yín sẹ́yìn Èmi kò ní fetísí ohun èlò orin yín.   Jẹ́ kí òtítọ́ ṣàn bí odò àti òdodo bí ìsun tí kò lé è gbẹ     “Àbí ẹ̀yin mú ẹbọ àti ọrẹ tọ̀ mí wá ní ogójì ọdún ní ihà ìwọ ilé Ísírẹ́lì?   Ẹ̀yin ń gbé ibi ìrúbọ àwọn ọba yín ibùgbé àwọn òrìṣà yín àní, ti àwọn òrìṣà yín tí ó níyì jùlọ, èyí tí ẹ̀yin fi ọwọ́ ara yín ṣe.   Nítorí náà èmi yóò rán an yín lọ sí ìgbèkùn ní ìkọjá Dámásíkù,” ni  Olúwa  wí, ẹni tí orúkọ rẹ̀ ń jẹ́ Ọlọ́run alágbára. 