Sáàmù 71.  Nínú Rẹ̀,  Olúwa , ní mo ní ààbò; Má ṣe jẹ́ kí ojú kí ó tì mí.   Gbà mí kí ó sì tú mi sílẹ̀ nínú òdodo Rẹ; kọ etí Rẹ sími kí o sì gbà mí.   Jẹ́ àpáta ààbò mi, nibi tí èmi lè máa lọ pa àṣẹ láti gbà mí, nítorí ìwọ ni àpáta àti asà mi.   Gbà mí, Ọlọ́run mi, lọ́wọ́ àwọn olùṣe búburú, ní ọwọ́ aláìsòdodo àti ìkà ọkùnrin.   Nítorí ìwọ jẹ́ ìrètí mi,  Olúwa  Ọlọ́run, ìwọ ni ìgbẹ́kẹ̀lé mí láti ìgbà èwe   Mo gbẹ́kẹ̀lé ọ láti ìgbà ìbí mi; Ìwọ mu mi jáde láti inú ìyá mi wá èmi ó máa yìn ọ títí láé   Mo di ẹni ìyanu fún ọ̀pọ̀ ènìyàn, ṣùgbọ́n ìwọ ni ààbò mi tí ó lágbára.   Ìyìn Rẹ̀ kún ẹnu mi, o ń sọ ti ọlá Rẹ̀ ní ọjọ́ gbogbo.   Má ṣe ta mí nù ni ọjọ́ ogbó mi Má ṣe kọ̀ mí sílẹ̀ nígbà tí kò sí okun mọ́   Nítorí àwọn ọ̀tá mi ń sọ̀rọ̀ òdì sí mi àwọn tí wọn dúró láti pa mí gbìmọ̀ pọ̀   Wọ́n wí pé, “Ọlọ́run ti kọ̀ ọ́ sílẹ̀; lépa Rẹ̀ kí ẹ sì mu nítorí kò sí ẹni tí yóò gbà á.”   Má ṣe jìnnà sí mi, Ọlọ́run; wa kánkán, Ọlọ́run mi, láti rànmí lọ́wọ́.   Jẹ́ kí wọn kí ó dààmú kí a sì run àwọn tí ń ṣe ọ̀tá ọkàn mi kí a sì fi ẹ̀gàn àti àbùkù bò àwọn tí ń wá ìpalára mi.   Ṣùgbọ́n ní tèmí, ìgbà gbogbo ní ìrètí mi; èmi ó yìn ọ́ síwájú àti síwájú sì i.   Ẹnu mí yóò sọ nípa ti òdodo Rẹ, ti ìgbàlà Rẹ ni gbogbo ọjọ́ lóòtọ́, èmi kò mọ́ iye Rẹ̀.   Èmi ó wá láti wá kéde agbára   Olúwa  Ọlọ́run; èmi ó kéde òdodo Rẹ̀ nìkan.   Láti ìgbà èwe, Ọlọ́run ni ìwọ tí kọ́ mí títí di òní ni mo ń sọ ti iṣẹ́ ìyanu Rẹ̀.   Pẹ̀lúpẹ̀lú, nígbà tí ẹnu di arúgbó tán tí mo sì hewú, Má ṣe kọ̀ mí sílẹ̀, Ọlọ́run títí tí èmi o fi ipá re han ìran yìí àti agbára Rẹ fún gbogbo àwọn ará ẹ̀yìn, sọ ti agbára sí ìran tí ń bọ̀ agbára Rẹ̀ fún àwọn tí yóò wá.   Ọlọ́run, Òdodo Rẹ̀ dé ọ̀run, ìwọ tí ó ti ṣe ohun ńlá Ta ni, Ọlọ́run, tí o dà bí i Rẹ?   Pẹ̀lúpẹ̀lú ìwọ ti mú mi rí ìdààmú, tí o pọ̀ tí ó sì korò, ìwọ yóò tún sọ ayé mi jí ìwọ yóò sì tún mú mi sọ sókè láti ọ̀gbun ilẹ̀ wá. Ìwọ yóò sọ ọlá mi di púpọ̀   Ìwọ yóò fi kún ọwọ́ mi ìwọ yóò tù mí nínú ní hà gbogbo.   Èmi yóò fi dùùrù mi yìn fún òtítọ́ Rẹ, Ọlọ́run mi; èmi ó kọrin ìyìn sí ọ pẹ̀lú dùùrù ìwọ ẹni mímọ́ Ísírẹ́lì.   Ètè mi yóò kígbe fún ìyìn nígbà tí mo bá kọrín ìyìn sí ọ: èmi, ẹni tí o ràpadà.   Ahọ́n mí yóò sọ ti òdodo Rẹ ní gbogbo ọjọ́, fún àwọn tí ó fẹ́ pa mí lára a sì dójúti àwọn tí ń wá ìdààmú mi. 