Sáàmù 109.  Ọlọ́run, ti èmi ń fi ìyìn fún Má ṣe dákẹ́   Nítorí àwọn ènìyàn búburú àti ẹlẹ́tàn ti ya ẹnu wọn sí mi wọ́n ti fi ahọ́n èké sọ̀rọ̀ sí mi   Wọn fi ọ̀rọ̀ ìrira yí mi káàkiri; wọ́n bá mi ja láìnídìí   Nípo ifẹ̀ mi, wọn ń ṣe ọ̀tá mi, ṣùgbọ́n èmi ń gba àdúrà.   Wọ́n sì fi ibi san ire fún mi àti ìríra fún ìfẹ́ mi.   Yan àwọn ènìyàn búburú láti dojú kọ ọ́ jẹ́ kí àwọn olufisùn dúró ní ọwọ́ ọ̀tún Rẹ̀.   Kí a dá a lẹbi nígbà tí a bá ṣe ìdájọ́ kí àdúrà Rẹ̀ kí ó lè di ìkọ̀sílẹ̀     Kí ọjọ́ Rẹ̀ kí ó kúrú kí ẹlòmíràn kí ó rọ́pò iṣẹ́ Rẹ̀   Kí àwọn ọmọ Rẹ̀ di aláìní baba kí aya Rẹ̀ sì di opó   Jẹ́ kí àwọn ọmọ Rẹ̀ máa ṣagbe kiri kí wọn máa tọrọ ounjẹ jìnnà sí ibi ahoro wọn   Jẹ́ kí alọ́nilọ́wọ́gbà kí ó mú ohun gbogbo tí ó ní jẹ́ kí àléjò kí o kó èrè isẹ́ Rẹ̀ lọ   Má ṣe jẹ́ kí ẹnikan ṣe àánú fún un tàbí kí wọn káàánú lórí àwọn ọmọ Rẹ̀ aláìní baba   Kí a gé àrọ́mọdọ́mọ Rẹ̀ kúrò kí orúkọ wọn kí ó parẹ́ ní ìran tí ń bọ̀   Kí ẹ̀ṣẹ̀ àwọn baba Rẹ̀ kí ó wà ní ìrántí ní ọ̀dọ̀  Olúwa Má ṣe jẹ́ kí a yọ ẹ̀ṣẹ̀ ìyá wọn kúrò   Jẹ́ kí ẹ̀ṣẹ̀ wọn kí ó wà ní ìrántí níwájú  Olúwa kí o le ge ìrántí wọn kúrò lórí ilẹ̀.   Nítorí kò rántí láti ṣàánú, ṣùgbọ́n ó ṣe inúnibíní sí ọkùnrin tálákà àti olùpọ́njú, kí ó lè pa oníròbìnújẹ́ ọkàn.   Ó fẹ́ràn láti máa mú ègún wá sí orí Rẹ̀: bi inú Rẹ̀ kò ti dùn si ire, bẹ́ẹ̀ ni ki ó jìnnà sí ì.   Bí ó ti fi ègún wọ ará Rẹ̀ lásọ bí ẹ̀wù bẹ́ẹ̀ ni kí ó wá si inú Rẹ̀ bí omi   Jẹ́ kí o rí fún un bí aṣọ tí a dàbòó ní ara, àti fún àmùrè ti ó fi gbàjá nígbà gbogbo   Èyí ni èrè àwọn ọ̀ta mi làti ọwọ́  Olúwa  wá; àti ti àwọn tí ń sọ̀rọ̀ ibi sí ọ̀kàn mi.   Ṣùgbọ́n ìwọ, ìwọ ṣe fún mi  Olúwa , ṣe rere fún mi nítorí orúkọ Rẹ Nítorí ti àánú Rẹ dara, ìwọ gbà mí   Nítorí pé talákà àti aláìní ni mí, àyà mi sì gbọgbẹ́ nínú mi.   Èmi ń kọja lọ bí òjiji tí óńfà sẹ́yìn, mo ń gbọ̀n sókè bí eṣú.   Eékún mi di aláìlera nítorí ààwẹ̀ gbígbà ẹran ara mi sì gbẹ nítorí àìlera mi.     Mo dàbí ẹ̀gàn fún àwọn olùfisùn mi; nígbà tí wọn wò mí, wọn gbọn orí wọn.   Ràn mí lọ́wọ́,  Olúwa  Ọlọ́run mi; gbà mí gẹ́gẹ́ bí ìṣeun ìfẹ́ Rẹ.   Jẹ́ kí wọn mọ̀ pé ọwọ́ Rẹ ni èyí wí pé ìwọ,  Olúwa , ni o ṣe é.   Wọ́n o máa gégùn-ún, ṣùgbọ́n ìwọ má súré; Nígbà tí wọn bá dìde kí ojú kí ó tì wọ́n, ṣùgbọ́n ìránṣẹ́ Rẹ yóò yọ̀   Jẹ́ kí a wọ àwọn ọ̀tá mi ní aṣọ ìtìjú kí á sì fi ìdàrú dàpọ̀ bọ̀ wọ́n lára bí ẹ̀wù.   Pẹ̀lú ẹnu mi èmi yóò máa yìn  Olúwa  gidigidi ní àárin ọ̀pọ̀ ènìyàn èmi yóò máa yìn ín   Nítorí ó dúró ni apá ọ̀tún aláìní láti gbà á lọ́wọ́ àwọn tí ń dá ọkàn Rẹ̀ lẹ́bi. 